Sinds 2002 is Van Rijn concertmeester van het Radio Filharmonisch Orkest.

Als solist speelde Van Rijn met het Residentie Orkest, het Radio Symfonie Orkest, het Noord-Hollands Philharmonisch Orkest en het Haagse Conservatoriumorkest. Hij speelde zo onder leiding van de dirigenten Ed Spanjaard, Shlomo Mintz en Jaap van Zweden. In juni 2007 speelde hij de première van het vioolconcert van Jeppe Moulijn met het UvA-Orkest J.Pzn Sweelinck onder leiding van de componist.

Als kamermusicus is Van Rijn actief als primarius (eerste violist) van het Ruysdaelkwartet. Met dit strijkkwartet volgde hij de kamermuziekstudie aan de Hochschule für Musik in Keulen bij het Alban Berg Quartett. Het Ruysdaelkwartet won prijzen bij verschillende internationale concoursen en wordt speelt op kamermuziekfestivals in heel Europa. Verder maakt Van Rijn deel uit van EnsembleCaméléon.

Met Janine Jansen en Benjamin Schmid maakte Van Rijn een cd met 24 nieuwe capricci voor soloviool geschreven door Nederlandse componisten.
Uvaroviella maculatum is een rechtvleugelig insect uit de familie krekels (Gryllidae). De wetenschappelijke naam van deze soort is voor het eerst geldig gepubliceerd in 1918 door Caudell.
Chionaema pratti is een beervlinder uit de familie van de spinneruilen (Erebidae).[1] De wetenschappelijke naam van de soort is voor het eerst geldig gepubliceerd in 1890 door Elwes.
Himalayapotamon kausalis is een krabbensoort uit de familie van de Potamidae.[2] De wetenschappelijke naam van de soort is voor het eerst geldig gepubliceerd in 1966 door Pretzmann.
Vlinders of schubvleugeligen (Lepidoptera) zijn een orde van gevleugelde insecten.

De orde van de vlinders is na die van de kevers de grootste onder de dieren: er zijn ongeveer 160.000 beschreven soorten.[1] Vlinders leven in uiteenlopende biotopen: van koude toendra's tot woestijnachtige gebieden. De meeste soorten leven in tropische of subtropische gebieden.

Veel volwassen vlinders hebben een opvallend uiterlijk en kunnen bovendien niet steken of bijten. Ze spelen een rol in verschillende culturen en zijn een veelgebruikt onderwerp in de kunst. Vlinders hebben vaak een karakteristieke fladderende vlucht en sterk uiteenlopende vleugelkleuren. Omdat het lichaam gemakkelijk te conserveren is en de kleuren hierbij niet verloren gaan worden vlinders al sinds lange tijd over de gehele wereld verzameld.

De larven van vlinders worden rupsen genoemd. De rupsen van de meeste vlinders voeden zich met planten en sommige soorten kunnen daarbij grote schade aan gewassen aanrichten. Andere soorten kunnen bij mensen allergische reacties veroorzaken door hun van brandharen voorziene huid. De rupsen van vlinders worden gegeten door veel andere dieren. 
De Duiventoren is de naam van een natuurgebied dat zich bevindt ten zuidwesten van Dongen en zich uitstrekt tot op het grondgebied van Rijen. Het terrein is in bezit van Staatsbosbeheer. Een deel van het gebied staat ook wel bekend als Het Moerken, aangezien hier van 1600-1800 turf werd gewonnen. Dit terrein is nog steeds erg drassig.

De Duiventoren is voornamelijk een bosgebied, er ligt ook een klein stuifzandgebied in, dat bekendstaat als De Woeste Zee. Vroeger was hier een veel groter stuifzandgebied, maar in het begin van de 20e eeuw werd het gebied met voornamelijk naaldhuit beplant.

Het gebied is bekend om zijn rijkdom aan mossen en paddenstoelen. De naam heeft het gebied mogelijk te danken aan Willem van Duivenvoorde (1290 - 1353), die in de 14e eeuw dit bos bezat. Bij een nabijgelegen boerderij heeft zich ook een duiventoren bevonden. Een kalkzandstenen kunstwerk in het gebied herinnert hieraan. Dit werk, colombier geheten, werd in 2004 geplaatst en is vervaardigd van gestapelde pietra grigia di Vicenze. Het werd ontworpen door de Gentse architecten Robbrecht & Daem.

De oorspronkelijke duiventoren, behorende bij de verbrande hoef, waar vroeger het kasteel van de heren van Dongen heeft gestaan, was in 1744 al in vervallen staat. Door onder meer de aanleg van het Wilhelminakanaal werd dit terrein overigens van het huidige natuurgebied afgesneden, zodat in het natuurgebied nimmer een duiventoren heeft gestaan.

Wel is in het gebied nog een grachtenstelsel te vinden. Hieromheen zijn legenden gevormd aangaande een roofridder die er gehuisd zou hebben, er zijn geen aanwijzingen voor enige waarheid in dat verhaal.

Naar het westen toe gaat het gebied over in Boswachterij Dorst. Naar het noorden toe ligt het Wilhelminakanaal en in het oosten is de verkeersweg die Dongen met Rijen verbindt.Rupsen zijn bijvoorbeeld een belangrijke voedselbron voor veel vogels.

Vlinders hebben vrijwel alle dezelfde lichaamsbouw maar kennen een grote variatie in de vorm en grootte van de vleugels, ook de vleugelkleuren en -patronen verschillen per soort. De rupsen hebben eveneens een enorme diversiteit aan vormen en zijn vaak goed van elkaar te onderscheiden. Veel vlinders zijn gemakkelijk als zodanig te herkennen maar er zijn uitzonderingen. Zo zijn er ongevleugelde soorten en zijn er soorten die niet beschikken over de voor vlinders zo kenmerkende roltong.

Bekende vlinders zijn de dagpauwoog, de gehakkelde aurelia, de atlasvlinder, de doodshoofdvlinder, de kolibrievlinder, de monarchvlinder en de koninginnenpage.
De wetenschappelijke naam Lepidoptera betekent letterlijk schub (Grieks: lepis, -idos) - vleugel (Grieks: pteron, meervoud ptera) en slaat op de vleugels die bij vrijwel alle soorten met schubben bezet zijn. De etymologische herkomst van het Nederlandse woord vlinder is niet helemaal zeker. De naam kwam in de 14e eeuw voor als vlindre. Waarschijnlijk is vlinder afgeleid van het Nieuwhoogduitse flindern of het Vlaamse vlinderen, beide betekenen wegfladderen.[2]

Een oud-Nederlandse benaming voor een vlinder is "kapel". De oorsprong van dit woord ligt naar verluidt in het stukje mantel van Sint-Maarten dat als relikwie is bewaard. Ook in hedendaagse vlindernamen is nog een verwijzing naar mantels te vinden, zoals in keizersmantel en rouwmantel.[3]

In het Groningse dialect worden vlinders wel roomzoeper of roomslikker genoemd, wat roomdrinker betekent. De namen verwijzen naar het volksgeloof dat vlinders betoverde heksen waren die van de room kwamen snoepen. Ook het Engelse butterfly en het Duitse Schmetterling heeft deze oorsprong; schmetten is een zuivelproduct.

De studie naar vlinders wordt de lepidopterologie genoemd. Iemand die een expert is op het gebied van vlinders heet een lepidopteroloog.[4]

Evolutie[bewerken]

Citroenvlinder op grote kattenstaart.
Vlinders zijn evolutionair gezien een recente groep van insecten. De oudst bekende vlinders stammen uit het Paleogeen en waren kleine, mot-achtige diertjes. De alleroudste soort is Limacodites mesozoicus die 185 miljoen jaar geleden leefde en al een vlinder-achtig uiterlijk had maar nog geen zuigende monddelen. Omdat deze soort al kenmerken vertoont die overeenkomen met die van hedendaagse soorten, wordt aangenomen dat de groep van de vlinders veel ouder is.[5] De dagvlinders zijn waarschijnlijk zo'n 50 miljoen jaar geleden ontstaan.[6] De ontwikkeling van de vlinders valt samen met het verschijnen van bloeiende planten, waar vlinders en hun larven afhankelijk van zijn.[5] Deze groep van planten, de bedektzadigen, zijn tot op de dag van vandaag de belangrijkste voedselbron van vlinders.[7]

Vanwege het tere lichaam van vlinders, zijn er slechts weinig fossielen bekend. De meeste bewaard gebleven exemplaren zijn gevonden in barnsteen, een versteend hars afkomstig van bomen. Dergelijke vondsten zijn echter zeldzaam. Een voorbeeld van een uit barnsteen beschreven vlindersoort is Voltinia dramba. Ook zijn soms de vraatsporen van de rups in versteende bladeren waar te nemen.

Vlinders hebben sterk uiteenlopende kleurpatronen maar kennen in de regel geen grote diversiteit in lichaamsbouw in vergelijking met andere ordes van insecten. Vrijwel alle soorten voldoen aan het standaardmodel voor een vlinder; vier grote met schubben bedekte vleugels, tot een 'roltong' omgevormde galea en een typische rupsachtige larve. Soorten uit bepaalde families echter hebben nog primitieve kenmerken, zoals de wortelboorders en de oermotten. De larven van de wortelboorders lijken meer op vliegenmaden en daarnaast hebben ze geen roltong maar kaken en korte voelsprieten. Ook de oermotten hebben nog kaken waarmee ze stuifmeel eten. Daar deze families sterk afwijken van alle andere vlinders worden ze wel in een aparte groep geplaatst; de Zeugloptera. Sommige biologen plaatsen deze groep buiten de orde van vlinders en beschouwen de oermotten als tussenvorm van de vlinders en de schietmotten.[8]
Vlinders verschillen sterk in grootte; de kleinste soorten hebben een vleugelspanwijdte van een paar millimeter en de grootste soorten kunnen een spanwijdte van meer dan 25 centimeter bereiken.

Het lichaam van een vlinder vertoont de meeste algemene kenmerken van het insect, zoals een in drieën verdeeld lichaam en zes gelede poten die eindigen in van haakjes voorziene kleefklauwtjes. Vlinders hebben een scherpe insnoering tussen de kop en het borststuk en vier relatief grote vleugels. Vlinders bezitten een paar antennes om geuren waar te nemen en twee samengestelde ogen. Een vlinder heeft in tegenstelling tot de meeste insecten echter geen kaken, deze zijn net als bij wantsen omgevormd tot een enkelvoudige buis. Wantsen kunnen hiermee weefsels doorboren om bij het voedsel te komen om dit vervolgens op te zuigen. Bij vlinders zijn de monddelen doorgaans niet geschikt om te doorboren maar alleen om te zuigen. De monddelen zijn hiertoe omgevormd tot een lange, oprolbare roltong of proboscis.

In dit artikel worden tenzij anders vermeld alleen de kenmerken van de volwassen vlinder besproken, zie rups voor de kenmerken van de larven van vlinders.

Kop[bewerken]
De kop van een vlinder is in vergelijking met die van andere insecten relatief klein en vertoont een aantal kenmerken die ook bij andere insecten voorkomen, zoals duidelijk zichtbare antennes, twee samengestelde ogen en enkele ocelli of enkelvoudige ogen.

De enkelvoudige ogen zijn klein en aan de bovenzijde van de kop gelegen. Ze worden vaak deels aan het zicht onttrokken door de beharing van de kop en zijn eenvoudig van structuur; de vlinder kan er alleen grove lichtverschuivingen mee waarnemen. De samengestelde ogen of facetogen zijn de belangrijkste visuele organen. De vorm en grootte van de ogen kan verschillen per groep van vlinders, maar bij de meeste soorten zijn ze duidelijk te onderscheiden aan weerszijden van de kop. Het samengesteld oog bestaat uit vele kleine oogjes die de ommatidia worden genoemd. De samengestelde ogen komen alleen voor bij de volwassen vlinders; de rupsen hebben kleine groepjes ogen (meestal zes), die niet tegen elkaar liggen maar zijn verspreid over de zijkanten van de kop. De ogen van rupsen worden de stemmata genoemd. Zie voor de werking van de ogen onder zintuigen.

De antennes van vlinders zijn altijd duidelijk zichtbaar. Ze kunnen zeer uiteenlopende vormen hebben; de meeste soorten hebben geveerde, knotsvormige of draadvormige antennes, maar ook gezaagde, geschubde, getande, bladachtige, gekamde en zweepachtige vormen komen voor. Soms zijn ook verschillende variaties mogelijk; bij soorten met gekamde antennes kan de antenne aan één zijde of aan beide zijden gekamd zijn.[9] De antennes van alle vlinders dragen zeer gevoelige chemische receptoren die dienen om voedsel en met name een partner op te sporen, zie ook onder zintuigen.
Peranakan-Chinezen is de term die gebruikt wordt om de eerste Chinezen in Nusantara (Indische Archipel), die het huidige Singapore, Maleisië en Indonesië omvat, aan te duiden. De Peranakan-Chinezen hebben vele Maleise gebruiken overgenomen om te assimileren in de lokale gemeenschappen.

Peranakan wordt ook gebruikt om Chinese Indonesiërs te beschrijven, maar Chinese Indonesiërs zijn anders. In het Maleis en Indonesisch betekent het woord peranakan "afstammelingen". De cultuur van de Chinese Indonesiërs is wat meer naar de Chinese cultuur gericht dan de Maleise cultuur.

Baba verwijst naar de mannelijke afstammelingen van de eerste Chinezen in Nusantara en de Nyonya de vrouwelijke. Het woord nyonya (ook gespeld als nonya) kan misschien zijn afgeleid van het Portugese woord dona, dat "vrouw" betekent.
In de periode 1945-1959 vestigde zevenentwintig procent van de Indonesische Peranakan-Chinezen in Nederland. In de periode 1960-1969 achtenveertig procent en in de periode 1970-1979 tweeëntwintig procent. Slecht drie procent van de Peranakan-Chinezen is in de jaren tachtig naar Nederland gekomen.

De oudere generatie van Peranakan-Chinezen in Nederland wordt gekenmerkt door hun hoge opleidingsniveau. Zij kwamen uit families die vóór de onafhankelijkheid van Indonesië zeer rijk waren. Alleen de rijkere Peranakan-Chinezen konden de reis naar Nederland betalen. Meer dan de helft heeft een hogere of universitaire opleiding genoten, terwijl vijfenveertig procent van hen een middelbare opleiding achter de rug heeft. Het percentage mannen met een hogere of universitaire opleiding is met eenenzeventig procent aanzienlijk hoger dan bij de vrouwen (33%). Dit is zeer hoog vergeleken met autochtone Nederlanders. Bij de oudere autochtone Nederlanders heeft een derde van de mannen en ruim de helft van de vrouwen niet meer dan een lagere schoolopleiding gevolgd.

Door de goede opleiding van de oudere Peranakan-Chinezen beheersen ze zeer goed het Nederlands in vergelijking met andere allochtone groepen in Nederland. Tegenwoordig spreekt nog maar veertig procent van de oudere Peranakan-Chinezen een Indonesisch of Chinees dialect.

De Peranakan-Chinezen die in de jaren zeventig naar Nederland kwamen om een studie te volgen, beheersten het Nederlands niet altijd optimaal. Dat omdat zij in hun jeugd geen Nederlands op school hebben geleerd.

De eerste en tweede generatie Peranakan-Chinezen in Nederland heeft nu grotendeels nog steeds het beroep van tandarts. Andere veelvoorkomende beroepen zijn advocaat, orthodontist en arts.
Aanvankelijk werd ze bekend als Little Peggy March, met haar lengte van 1,45 m. Begin 1963 had ze als veertienjarige een wereldhit met I will follow him. In 1964 reisde ze naar Europa en trad ze op op het Festival van San Remo met Te ne vai. Ze nam een elpee op in het Italiaans die geproduceerd werd door Ennio Morricone.

Op 17-jarige leeftijd ging ze naar Duitsland en won ze de Schlagerfestspiele van Baden-Baden in 1965 met Mit 17 hat man noch Träume, dat een groot succes werd, ook in Nederland.[bron?]
Hymenoptera betekent letterlijk vlies (hymen) vleugel (pteron, meervoud ptera) en slaat op de vliezige vleugels die niet deels verhard zijn zoals bij de kevers en de wantsen en geen schubben dragen zoals bij de vlinders.

Het grootste deel van de vliesvleugeligen heeft nog geen Nederlandstalige naam. De meeste soorten worden in het Nederlands 'wespen' genoemd, of anders gezegd: alle insecten uit de orde vliesvleugeligen die géén bij, hommel of mier genoemd worden.

Vliesvleugeligen zijn een zeer grote groep van insecten. Van de meeste soorten zijn slechts enkele exemplaren bekend en van veel soorten is slechts de vindplaats van deze individuen gekend en weten wetenschappers nog niets over het ware verspreidingsgebied en de ecologie van de soort.

De schattingen van het aantal soorten dat tot de vliesvleugeligen behoort liggen in de orde van grootte van 300.000 wereldwijd, waarvan er echter nog maar ongeveer 100.000 beschreven zijn. In Europa leven ongeveer 11.000 soorten, het aantal in Nederland voorkomende vliesvleugeligen wordt geschat op 8500; ook dit aantal zal nog aanmerkelijk toenemen. Ter vergelijking: het aantal uit Nederland bekende keversoorten bedraagt 3900. In Europa omvat de orde 68 families waarvan er 63 in Nederland zijn aangetroffen.
Wat betreft de aan de levenswijze aangepaste lichaamsdelen zijn de vliesvleugeligen een zeer diverse groep die vele en sterk gespecialiseerde soorten kent.

Het lichaam van een vliesvleugelige bestaat zoals alle insecten uit drie delen: kop, borststuk en achterlijf. Zowel het borststuk als de kop zijn als bij alle insecten ook weer opgebouwd uit drie delen al is dit moeilijk te zien. Het achterlijf is duidelijk gesegmenteerd. Vrijwel alle vliesvleugeligen hebben vleugels, ook mieren hebben vleugels maar vaak alleen de mannetjes die slechts enkele weken per jaar te vinden zijn. Sommige vliesvleugeligen zijn sterk seksueel dimorf; het mannetje verschilt sterk van het vrouwtje, waarbij de vleugels soms zijn gereduceerd of geheel ontbreken.

De kop is relatief groot en goed te onderscheiden van de rest van het lichaam. De facetogen zijn vaak langwerpig en zijn meer aan de zijkanten geplaatst. In tegenstelling tot veel tweevleugeligen raken de ogen elkaar niet. Op de bovenzijde van de kop zijn drie ocelli aanwezig, zeer kleine oog-achtige structuren die veel minder gevoelig zijn dan de uit vele kleine lensjes opgebouwde facetogen. Vliesvleugeligen kunnen geen rode kleuren waarnemen, maar wel het voor de mens onzichtbare ultraviolet licht

De voelsprieten zijn relatief lang in vergelijking met veel andere insecten als vliegen en muggen, en zijn elleboog-achtig geknikt. De antennes bestaan altijd uit een scapus, een stijf, onbeweegbaar deel dat de basis vormt van de antenne, met aan het einde hiervan de pedicel, het kleine aanhechtingspunt van het flagellum. Dit laatste bestaat uit duidelijke segmenten, en bevat de zintuigencellen.

De vliesvleugeligen hebben altijd twee paar vleugels; de voorvleugels zijn altijd groter dan de achtervleugels. In vergelijking met andere insecten zoals libellen bestaan de vleugels uit relatief weinig vleugelcellen.
Vliesvleugeligen zijn een zeer vormenrijke groep met uiteenlopende levenswijzen.

Een van de meest kenmerkende eigenschappen van de Hymenoptera is de zorg voor het nageslacht (broedzorg). Vrijwel alle soorten leggen een voedselvoorraad aan voor de jongen of brengen deze groot in een kolonie. Sommige soorten leggen alleen een ei in een geschikt soort blad, andere soorten slepen een voedselvoorraad naar een afgeschermde cel en zetten hier de eitjes af. Kolonievormende soorten voeren de jongen en verdedigen ze tegen gevaar. Er zijn ook broedparasieten, zoals bepaalde hommels en bijen die zelf geen nest maken maar de eitjes afzetten bij de eitjes van een andere soort. Hierdoor hoeven ze geen voedsel voor de larve te verzamelen; deze eet eerst de eitjes van de 'gastheer' op en doet zich daarna tegoed aan de door de gastouders aangelegde voedselvoorraad.

Bij vliesvleugelen komt polyembryonie veelvuldig voor. Een ander trekje van de vliesvleugeligen (dat bij andere insecten overigens ook voorkomt), is parthenogenese of ongeslachtelijke voortplanting. Bij sommige groepen, zoals de sluipwespen, zijn mannelijke exemplaren zeldzaam of ontbreken zelfs volledig.

Sluipwespen zetten de eitjes af in een nog levende prooi als voedsel voor de larven. De meeste soorten sluipwespen eten van plantensappen als nectar, de vrouwtjes echter hebben voor de ontwikkeling van de eitjes vaak extra proteïnen nodig. Daarom worden soms ook wel andere insecten opgegeten. Larven van veel kolonievormende soorten leven van verzamelde insecten. Plantenwespen (onderorde Symphyta) leven als larve vaak enkel van plantaardig materiaal.

Solitaire soorten hebben geen nest en kennen geen koningin. Er vindt een paring plaats tussen een mannetje en een vrouwtje waarna de eitjes worden afgezet. Nadat de eitjes zijn ontwikkeld worden deze vaak in andere soorten organismen gelegd, meestal planten of insecten, maar ook in slakken, wormen en andere ongewervelden. Er zijn ook sluipwespen die op andere wespen leven.

Tot de verbeelding spreken de spinnendoders, een groep van wespen die actief jaagt op spinnen die vaak groter zijn dan de wesp zelf. Het geslacht Pepsis maakt jacht op vogelspinnen. Deze worden ingegraven en de larven eten eerst de lichaamssappen, later pas de vitale organen zodat de spin zo lang mogelijk in leven blijft, en dus vers blijft.
Het abdomen (achterlijf) van de Apocrita bestaat, anders dan bij de meeste insecten, uit twee delen. Het voorste deel, bestaande uit één segment, wordt propodeum genoemd en is met de thorax (borststuk) vergroeid. Thorax en propodeum samen worden mesosoma (middenlijf) genoemd. Het achterste deel, bestaande uit de overige achterlijfssegemnten, wordt metasoma of gaster genoemd. Het propodeum is naar achteren sterk versmald en vormt zo de petiolus. Het scharnierpunt van het achterlijf ligt bij deze groep tussen het eerste en tweede achterlijfssegment in. Bij de meeste andere insecten bestaat het achterlijf uit één stuk, en ligt het scharnierpunt tussen het borststuk en het achterlijf in.

Het mesosoma is dus de thorax met het daarmee vergroeide propodeum samen. Om historisch gegroeide redenen wordt het mesosoma van mieren meestal alitrunk genoemd.

Een tweeledig achterlijf komt ook bij andere geleedpotigen voor, zoals bij alle schorpioenen.

De soorten van de enige andere onderorde van de vliesvleugeligen, de zaagwespen (Symphyta), missen een taille en worden in veel talen zaagvliegen genoemd, maar aan vliegen (Diptera) zijn zaagwespen niet verwant.
De bronswespen (Chalcidoidea) zijn een superfamilie van vliesvleugeligen (Hymenoptera). Zo'n 22.000 soorten in deze superfamilie zijn beschreven, maar hun aantal wordt veel hoger geschat.

De meeste soorten zijn parasitoïden die parasiteren op eitjes, larven en andere ontwikkelingsstadia van andere insecten.
Een taxon (meervoud: taxa) is een taxonomische eenheid of taxonomische groep. Het is een groep organismen, die door een taxonoom geacht worden een te onderscheiden eenheid te vormen. Een taxon kan ook zijn: een groep van taxa van een onderliggend niveau, of een deel van een taxon van een hoger niveau. Er zijn dus niveaus te onderscheiden.

Voorbeelden van taxa zijn:

kroontjeskruid (Euphorbia helioscopia), een taxon in de rang van soort binnen (het taxon van) het geslacht Euphorbia. Een soort wordt altijd binnen een geslacht geplaatst; dit is zichtbaar aan het eerste deel van de soortsnaam. Soortsnamen en geslachtsnamen worden meestal cursief geschreven, bij overige taxa wordt het alleen aanbevolen.
loopkeverfamilie (Carabidae), een taxon in de rang van familie.
Meestal heeft een taxon een naam en een rang, maar dit is geen vereiste. Een taxon bevat organismen (of taxa) waarvan een taxonoom oordeelt dat ze tot die eenheid horen, om redenen die voor de taxonoom van belang zijn.

In de door Linnaeus ingevoerde binominale nomenclatuur behoren alle benoemde soorten tot een geslacht, en hebben ze een tweedelige naam. Een taxon met een rang lager dan soort krijgt een driedelige naam.

De term "taxon" werd geïntroduceerd op voorstel van H.J. Lam op het Internationaal Botanisch Congres van 1950 in Stockholm, als verkorte schrijfwijze voor "taxonomic group" (= "taxonomische groep"). Dit voorstel werd aangenomen en na de botanici volgden zoölogen en bacteriologen al snel. De zoölogen definieerden de term als "taxonomic unit" (= "taxonomische eenheid").[1][2]

Het is niet gezegd dat de leden van een taxon op elkaar lijken. In sommige gevallen lijken ze heel sterk op elkaar: het ene lid van het geslacht havikskruid (Hieracium) lijkt sterk op de meeste andere leden. In andere gevallen is er met de beste wil van de wereld geen gelijkenis te ontdekken: de heilige lotus (Nelumbo nucifera) lijkt uiterlijk in geen enkel opzicht op de plataan (Platanus hispanica), hoewel beide planten volgens het APG II-systeem tot hetzelfde taxon horen: de orde Proteales. Dit komt enerzijds doordat het APG II-systeem gebaseerd is op DNA-data (de volgorde van basen in de genetische code), zogeheten moleculaire data, en niet op uiterlijke overeenkomsten, en anderzijds doordat het taxon Proteales (een orde) zich veel hoger in de hiërarchie bevindt dan het taxon Hieracium (een geslacht).

Strikt genomen is ook een clade een taxon. Het is een groep die door een taxonoom onderscheiden wordt. Aangezien een clade nooit een formele naam (volgens een van de bestaande nomenclatuur Codes)[bron?] krijgt, of een formele rang, heeft het woord taxon in de wandelgang eigenlijk zelden betrekking op een clade. Niettemin refereert de PhyloCode naar de te benoemen clades met de term "taxa".

Er is wel discussie geweest of cultivars en cultivar Groepen in het kader van de International Code of Nomenclature for Cultivated Plants, ICNCP niet aangeduid zouden moeten worden met de term "culton", maar dit heeft het niet gehaald.[3]
Havikskruid (Hieracium) is een geslacht uit de composietenfamilie (Asteraceae). Er zijn bijzonder veel soorten (zie onderstaande lijst) die moeilijk van elkaar te onderscheiden zijn. De planten groeien voornamelijk op beschutte plekken, zoals in bossen. Nu volgt een beschrijving van de kenmerken van het ondergeslacht Hieracium.
Oranje havikskruid (Hieracium aurantiacum, synoniem: Pilosella aurantiaca) is een vaste plant die behoort tot de composietenfamilie (Asteraceae). De plant komt van nature voor in Europa, en wordt ook wel in siertuinen toegepast.

De plant heeft zowel bovengrondse als ondergrondse (wortelstok) uitlopers, waardoor hij een dichte zode kan vormen. De plant wordt 30-60 cm hoog en heeft zoals de Nederlandse naam al aangeeft oranje bloemen, ongeveer 2 cm groot. De stengel en de bladeren zijn behaard. Op de spatelvormige bladeren zitten klierharen.

Oranje havikskruid bloeit in juni en juli met talrijke (twee tot twaalf) hoofdjes. De vrucht is een nootje met pappus dat later uitgroeit tot het vruchtpluis.

De plant komt voor tussen het gras op droge tot vrij vochtige, iets zure plaatsen. De ervaring leert dat de plant in de tuin niet kieskeurig is voor wat betreft de grond, zolang de plek maar zonnig is. Als de grond voedselrijk is, zal de plant behoorlijk gaan woekeren.

De bloemen worden bezocht door vlinders als de kleine vos, de morgenrood en de kleine parelmoervlinder, waarvan de kleur min of meer overeenkomt met die van de bloem.
De composietenfamilie (Compositae of Asteraceae: beide botanische namen zijn toegestaan), ook samengesteldbloemigen genoemd, is samen met de orchideeënfamilie de omvangrijkste plantenfamilie. Zij telt over de hele wereld gezien naar schatting wel 20.000 tot 25.000 soorten. In de tropen telt de familie ook bomen en lianen.

Het belangrijkste kenmerk van deze familie vormen de sterk gereduceerde bloemen. Deze staan bijeen in zogenaamde bloemhoofdjes, die vaak voor bloemen worden aangezien. De groene blaadjes die tegen deze bloemhoofdjes aanliggen zijn dan ook geen kelkbladen maar omwindselblaadjes.
De Haagse conventie voor de bescherming van cultuurgoederen bij gewapende conflicten is een volkenrechtelijk verdrag uit 1954. Het doel van dit verdrag is de cultuurbescherming tijdens gewapende conflicten waar het de culturele erfgoederen moet beschermen tegen bijvoorbeeld beschadiging, plundering en wederrechtelijke inbeslagname. Dit kan betrekking hebben op zowel onroerende als roerende goederen die een prominente plaats innemen in het cultureel erfgoed van een volk. Voorbeelden van roerende zaken zijn schilderijen, beelden, archeologische vondsten, boeken en manuscripten. Bij onroerende goederen betreft het onder meer gebouwen en landschappen met een grote culturele waarde. Ook locaties die het collectieve geheugen en bewustzijn van de cultuur proberen te bevorderen of te behouden vallen onder dit verdrag.

In 1954 is het verdrag in twee keer met bijbehorende presentaties vastgesteld. In 1999 volgde een derde, afgesloten gedeelte. Alle drie de gedeelten maken onderdeel uit van het internationaal humanitair recht. De VN-organisatie UNESCO houdt de Werelderfgoedlijst bij en heeft als hoofdtaken onder andere de bescherming van het werelderfgoed te bevorderen in oorlogstijd en het bevorderen van bescherming met maatregelen en middelen ten tijde van vrede. Aan deze Conventie hebben anno 2013 126 verdragsstaten zichzelf verbonden. In totaal erkent UNESCO 981 werelderfgoederen waarvan 759 cultuurerfgoederen, 193 natuurerfgoederen en 29 zogenaamde gemengde erfgoederen. In Nederland betreft dit negen erfgoederen waarvan één natuurerfgoed dat gedeeld wordt met Duitsland[1] en in België erkent UNESCO elf cultuurerfgoederen.
Na een eerdere, soortgelijke conventie was overeengekomen in 1899 en in 1907 was er sprake van een vernieuwde conventie.[3] Deze bood bescherming tegen cultuur- en natuurerfgoed en religieuze gebouwen en zowel tegen roerende als onroerende goederen. Een zogenaamd clausula si omnes[4] bepaalde echter dat het verdrag niet van kracht was als in een gewapend conflict niet alle strijdende partijen de overeenkomst geratificeerd hadden. Het effect van de Haagse conventies tijdens de Eerste Wereldoorlog was zodoende erg mager.

Nikolaj Rjorich, jurist, schrijver en schilder van Russische komaf, startte met het idee tot een nieuwe conventie te komen nadat hij tijdens de Eerste Wereldoorlog en de Oktoberrevolutie de vernietiging van cultuurgoederen zelf van dichtbij had meegemaakt. Vanaf 1904 had het Russisch Gezelschap voor Architecten voorstellen voorbereid. Aan het begin van de Eerste Wereldoorlog had hij deze al gepoogd onder de aandacht te krijgen van de Russische tsaar Nicolaas II. Ook Georges Chklaver van de universiteit in Parijs had zulke aanbevelingen opgesteld, op verzoek van Rjorich. Dit ontwerp uit 1929 werd voorgelegd aan en besproken door de Volkerenbond, Conferentie van Brugge en in 1933 in Washington D.C.. In 1933 nam de Pan-Amerikaanse Unie het verdrag aan. Hiertoe hoorden bijna alle landen op het Amerikaans continent en door de ratificering van het verdrag werden tien staten lid van de Unie.
De leden van de Pan-Amerikaanse Unie stelden dat de neutraliteit van kunst en cultuur vergelijkbaar moest zijn met die van hulpverlenend personeel en ziekenhuizen ten tijde van oorlog. De leden werden geacht een lijste te maken van objecten, landschappen en instellingen en cultureel erfgoed in eigen land, waarvan zij wilden dat ze deze status zouden krijgen en die zij met elkaar zouden delen via de Unie. Voor deze zaken werd een embleem ontworpen, de Banner of Peace (Vredesvlag) waarbij de drie rode bollen staan voor cultuur, religie en mensheid en de cirkel eromheen voor verbintenis. Naar analogie van de Geneefse Conventies wordt de Banner of Peace ook wel (inofficieel) het "Rode Kruis van de Vrede" genoemd. Heden ten dage kan het teken eveneens het teken van de Haagse conventie van 1954 vervangen, omdat deze organisaties geen eenheid vormen en onafhankelijk van elkaar voortbestaan.

Het Rjorich-pact heeft zich altijd beperkt tot Amerika. In latere stadia sloten vrijwel alle landen op dit continent zich aan bij de Pan-Amerkikaanse Unie, maar daarbij bleef de jurisdictie beperkt. Momenteel hebben alleen de Verenigde Staten de Haagse conventie niet ondertekend, terwijl zij wel het Rjorich-pact hebben geratificeerd. Zodoende heeft het pact praktisch gezien niet geleid tot cultuurbescherming, hoewel de ontstaansgeschiedenis los van de praktische gevolgen wel aanleiding kon zijn tot de ontwikkeling van de huidige, zeer uitgebreide en mondiaal erkende Haagse conventie.
De Nederlandse regering kwam in 1939, vier jaar na het sluiten van het Rjorich-pact, met een ontwerp voor wat later de huidige Haagse conventie kon worden. In september van dat jaar brak echter de Tweede Wereldoorlog uit. In 1948 ondernam de Nederlandse regering het initiatief om met UNESCO, in 1945 opgericht, een nieuw verdrag op te stellen. Tussen 21 april en 14 mei 1954 vond daarop een conferentie plaats waarbij 56 verdragsstaten de Haagse conventie voor de bescherming van cultuurgoederen bij gewapende conflicten aannamen.[5] Na in 1956 officieel in werking te zijn getreden was dit in het internationaal recht het tweede verdrag binnen het humanitair volkerenrecht.

Het nieuwe verdrag bevatte een exacte en uitvoerige beschrijving van cultuurgoederen. Tevens bevatte het in tegenstelling tot eerdere verdragen ook maatregelen die gedurende vredestijd de verdragspartijen verplichtte het erfgoed te onderhouden. Bergingsplaatsen, musea, en dergelijke, vielen tevens onder het verdrag. Vergelijkbaar met het Rjorich-pact kwam er een herkenningssymbool voor cultuurerfgoederen. Er is een register opgenomen als onderdeel van het verdrag voor erfgoederen met een bijzondere beschermingsstatus en een van de artikelen beschermd cultuurgoederen tegen interne gewapende conflicten.

Een van de onderdelen van het verdrag verbiedt strijdende partijen cultuurgoederen te ontvreemden en het regelt de teruggave van wederrechtelijk ontvreemde goederen.[6] Deze regelingen zijn vanwege de eerdere ervaringen hieromtrent en de bijkomende gevoeligheden niet verregaand concreet uitgewerkt. Bij het ontstaan van de conventie was hiertegen dan ook al enig verzet van een gedeelte van de verdragsstaten.
Bij het tot stand komen van de De Haagse conventie was Tweede Wereldoorlog op de achtergrond nadrukkelijk aanwezig. In de jaren nadien veranderde er veel in de oorlogsvoering. De wijze van oorlogsvoering, de technieken en de nieuwe wapens, de mate van vernietiging, de langdurigheid van conflicten, etnische achtergronden, enzovoorts, als oorzaak van conflicten. Beschadiging aan cultureel erfgoed was bovendien soms een van de hoofddoelen van een gewapend conflict, als de etnische of culturele verschillen tussen partijen de grondslag van het conflict vormden.[7]


Vanuit deze ervaringen bleek de noodzaak het volkerenrecht ook jurisdictie toe te kennen ter bescherming van cultureel erfgoed. In artikel 53 van het aan de Geneefse Conventies toegevoegde protocol van 1977, stond dat het niet was toegestaan enig cultureel object in een gewapend conflict te betrekken, als dit gezien het verloop van het conflict niet puur noodzakelijk was en alternatieven niet geheel ontbraken. Daarbij ging het om landschappen, kunstobjecten en religieuze objecten. Het gebruik van gebouwen met een hieraan verbonden bestemming voor militaire doeleinden was eveneens verboden in het artikel. Tot 1977 was de volledige opname van deze beschermende maatregelen echter niet integraal opgenomen in het volkerenrecht. In 1999 volgde het tweede protocol, dat hierin verandering moest brengen. Een conferentie die plaatsvond van 15 tot 26 maart moest dit bewerkstelligen.[8] Vijf jaar later trad dit tweede protocol in werking. Met in totaal 47 artikelen, betrof dit een veel uitgebreider protocol als de eerste aanzet in 1954 en het had een volkenrechtelijke status. De herformulering van bijvoorbeeld „dwingende militaire noodzaak” naar een veel strakkere formulering, gaven het nieuwe protocol ook een meer afgebakend en duidelijk kader, het leende zich minder voor interpretatieverschillen.

Het protocol van 1999 verplicht de verdragsstaten de cultuurgoederen te respecteren tijdens zowel internationale gewapende conflicten als interne conflicten. Het niet respecteren ervan is een volkenrechtelijk misdrijf, ook als de conflictpartij zich niet houdt aan het verdrag of het verdrag niet ondertekend heeft. Naast de opslagruimten in Nederland, Duitsland, Oostenrijk en het cultureel landschap van Vaticaanstad zijn per 1999 nieuwe locaties opgenomen. Ook zijn er vijf delicten bijgekomen die als oorlogsmisdrijf gelden.[9][10][11]
Vanaf 1954 waren drie vormen cultureel erfgoed gedefinieerd. Het ging hier om onroerend goederen en roerende zaken. Onder onroerend goed verstaat men gebouwen, waaronder woningen, godshuizen, et cetera. Roerende zaken zijn bijvoorbeeld kunstvoorwerpen zoals schilderijen. Onder de onroerende goederen worden ook landschappen met grote culturele waarde gezien, zoals thans de Waddenzee en het Barrièrerif van Belize.[12]

Een derde categorie bevat gecultiveerd landschap, bestaande uit gebouwen, complexen, opslagplaatsen, et cetera, van grotere omvang en grote culturele waarde. Deze verzamelingen vormen op zichzelf een eenheid uit afzonderlijke culturele objecten. Een voorbeeld van dit type cultureel erfgoed is Vaticaanstad.[12]

De conventie behelst het respecteren van alle cultuurgoederen. Ten tijde van vrede dienen deze te worden onderhouden, ten tijde van een conflict dienen de lidstaten af te zien van militair gebruik ervan. De leden dienen zich bovendien in te zetten ten behoeve van de bescherming van het cultureel erfgoed. Hierop is in 1954 alleen een uitzondering gemaakt voor militaire acties met de grootst mogelijke urgentie.[12]

Er werd een bijzondere status mogelijk gemaakt die de uitzondering tijdens de grootst mogelijke militaire urgentie beperkt. Nabij deze monumenten mogen geen industrieterreinen liggen. Ook doelen die militair interessant zijn mogen niet in de buurt worden geplaatst. Dit kunnen munitieopslagruimten zijn, maar ook primaire infrastructuur geldt in de nabijheid van deze erfgoederen als ontoelaatbaar. De enige militaire actie die plaats mag vinden in de buurt van deze objecten is bewaking, tenzij een speciale procedure wordt gevolgd onder, zeer strikte omstandigheden.[13]

De conventie geeft aan hoe er moet worden gehandeld als cultureel erfgoed moet worden verplaatst. Bij een dergelijk transport mogen de transportmiddelen worden gecontroleerd en de inhoud kan worden doorzocht. Het is niet toegestaan om het transport of een gedeelte ervan te confisqueren.[14] De bescherming van bewakingspersoneel is tevens geregeld. Dergelijk personeel kan worden aangehouden en gearresteerd, mits de werkzaamheden ten behoeve van het cultureel erfgoed niet worden verstoord en hun de uitoefening van hun werkzaamheden blijft toegestaan.[15]

Er zijn twee beeldmerken beschikbaar gesteld in het verdrag. Het eerste is voor cultureel erfgoed in het algemeen en het tweede is in het bijzonder voor de goederen met buitengewone bescherming. Het laatste embleem is een beeldmerk waar het eerste driemaal in terugkomt.[16] Tevens kan het embleem gedragen worden door hen die belast zijn met de bescherming van het cultuurgoed.[17]

De conventie beschrijft de jurisdictie van het verdrag, en ze bepaalt dat zowel bij interne als internationale gewapende conflicten de verantwoordelijkheden hetzelfde zijn.[18]

In het laatste hoofdstuk[19] wordt beschreven wat de verplichtingen en rollen zijn van lidstaten, defensieapparaten en UNESCO tijdens gewapende conflicten en in vredestijd. Hieronder valt niet alleen onderhoud, maar ook het op de juiste wijze plaatsen van infrastructuur, militaire bases en industrie. Hiernaast worden zaken als ondertekening en bekrachtiging en andere formele aspecten in het slot opgenomen.
Het tweede protocol van 26 maart 1999 is een aanvulling die focust op de tekortkomingen bij de bepalingen en doelstellingen van de conventie. Deze bleken moeilijk om te zetten in de praktijk. Het definieert opnieuw de jurisdictie en de het formuleert de verhouding met het verdrag uit 1954.[20]

De algemeen gedefinieerde bepalingen, over de objecten waarop het verdrag betrekking heeft worden uitgewerkt en getailleerd. Ook worden soortgelijke bepalingen uitgebreid opgetekend met betrekking tot verplichtingen in vredestijd. Hieronder vallen brandveiligheidsmaatregelen, de voorbereidingen voor transport tijdens nood, enzovoorts. Dit omwille van bijvoorbeeld het gebruik van onroerend goed voor militaire doeleinden, waarbij de roerende zaken in zekerheid dienen te kunnen worden gebracht. Verder worden de verplichtingen van de verdragspartners uitgewerkt tijdens gewapende conflicten, ter bescherming van de culturele erfgoederen. Die verplichtingen zijn uitgewerkt voor zowel burgers, overheden en militairen ten tijde van een conflictsituatie als in vredestijd.[21]
In het Statuut van Rome (1998) is het Internationaal Gerechtshof opgericht voor het vervolgen van oorlogsmisdrijven. Religieuze gebouwen, kunstobjecten, wetenschappelijke en educatieve instellingen en cultureel belangrijke landschappen en centra waar deze zaken bijeen komen worden hierin beschermd tijdens conflicten, internationaal of intern. Het Hof neemt rechtsvervolging waar, als een verdragspartner de middelen tot rechtsvervolging niet heeft of wanneer deze niet van wil is een strafrechtelijke procedure te starten tegen verdachten van oorlogsmisdrijven. In dit verdrag is ook het Joegoslavië-tribunaal opgenomen, waarmee vervolging naar aanleiding van de Haagse conventie voor het eerst sinds 1954 effectief kon worden gestart.[28] Uitspraken op grond van de conventie werden gedaan tegen onder meer:
In 1996 werd het Cambodja-tribunaal opgericht. Omdat Cambodja tot de conventie is toegetreden in 1962, kan dit tribunaal de verantwoordelijken vervolgen voor de vernieling van 3000 tempels, 130 moskeeën, 72 Rooms-katholieke kerken, enzovoorts.[32] Hoe in dit proces wordt omgegaan met de staatsvorm van Cambodja, een dictatuur, is nog niet duidelijk genoeg voor enige speculatie over de veroordelingen op het gebied van misdrijven tegen cultureel erfgoed.
De Volksrepubliek China ratificeerde de conventie pas in 2000, de Verenigde Staten in 2009. Bill Clinton heeft hiertoe diverse pogingen moeten ondernemen, maar de Verenigde Staten waren van mening dat een voorbehoud eerder nodig was, vanwege de Koude Oorlog[33] en de dreiging van het noodzakelijke gebruik van atoomwapens. Rusland is toegetreden sinds 1957 als een van de rechtsopvolgers van de voormalige Sovjet-Unie. Frankrijk trad in tevens 1957 toe. Van de vijf permanente leden van de VN-Veiligheidraad heeft alleen het Verenigd Koninkrijk de conventie in 1954 wel ondertekend, waarbij een officiële toetreding en ratificatie tot op heden ontbreekt.

Nederland heeft in 1972 de Overeenkomst inzake de bescherming van het cultureel en natuurlijk erfgoed van de wereld wettelijk geïmplementeerd.[34] Het Verdrag inzake de bescherming van het immaterieel cultureel erfgoed volgde in 2003 als opgenomen in de eigen wetgeving.[35]

Per september 2013 waren er 102 landen officieel toegetreden tot de Haagse conventie van 1954. De Bondsrepubliek Duitsland trad toe in 1967 en de DDR in 1974. De DDR erkende daarbij direct het Tweede Protocol. In 2013 waren er in totaal 64 staten die het Tweede Protocol hadden ondertekend. Hieronder in 2002 Oostenrijk, in 2004 Zwitserland en in 2009 Duitsland.
De Algemene Vergadering van de Verenigde Naties heeft UNESCO als gespecialiseerde organisatie aangewezen als belangrijkst verantwoordelijk orgaan voor vredesopbouw, armoedebestrijding, duurzame ontwikkeling en de interculturele dialoog door onderwijs, wetenschap, cultuur en communicatie. De organisatie heeft haar hoofdzetel in Parijs en ze houdt de benodigde internationale registers van culturele erfgoederen bij. Daarnaast is er Blue Shield international van de Verenigde Naties[36] met onder meer de Internationale Archiefraad, de International Council of Museums en de ICOMOS ter ondersteuning. Deze organisatie heeft een uitdrukkelijk omschreven taak in het Tweede Protocol met betrekking tot de praktische uitcoering en de internationale samenwerking.[37] Dit type samenwerkingen vonden plaats bij onder meer het veiligstellen van kunstschatten uit het Afghaanse rijksmuseum door transport naar Zwitserland.
How Could I Just Kill a Man is de eerste single van de Amerikaanse hiphopgroep Cypress Hill uit 1991. Het nummer is afkomstig van Cypress Hill, het debuutalbum van de groep. In 1999 werd het nummer opnieuw uitgebracht met Spaanse tekst en een nieuwe videoclip.

In 2001 bracht de Amerikaanse band Rage Against the Machine het nummer uit als de tweede en laatste single van het album Renegades uit 2000. Het is tevens de laatste uitgebrachte nummer van Rage Against the Machine ooit, vlak voor de opsplitsing van de band.

In sommige live-versies van het nummer verandert zanger Zack de la Rocha de tekst With my magnum taking out some putos naar With my magnum taking out some negroes. De term puto is Spaans voor de mannelijke vorm van een prostituee (de vrouwelijke vorm is puta).

Op de Europese en Australische versie van Renegades staan 2 bonustracks, waaronder een live-versie van How Could I Just Kill a Man. Cypress Hill-rapper B-Real is daar samen met Zack de la Rocha op te horen.


"Kerstmis zal geen Kerstmis zijn, zonder presenten," bromde Jo,
die languit op het haardkleedje lag.

"Het is verschrikkelijk, arm te zijn!" zuchtte Meta en keek naar haar
oude japon.

"Ik vind het heel oneerlijk, dat sommige meisjes allerlei mooie dingen
hebben, en andere meisjes niets," voegde kleine Amy er ontevreden
snuivend bij.

"Wij hebben in elk geval toch Vader en Moeder en elkander," zei Bets
vriendelijk uit haar hoekje.

De vier jonge gezichtjes, bestraald door het haardvuur, klaarden bij
die bemoedigende woorden op, maar betrokken weer, toen Jo droevig zei:

"Wij hebben Vader niet, en zullen hem in lang niet hebben." Ze zei
niet: "Misschien nooit weer," maar allen voegden het er in hun hart
bij, en dachten aan den vader, die verre was, op het tooneel van
den strijd.

Niemand sprak gedurende de eerste oogenblikken; toen begon Meta weer
op vroolijker toon:

"Jullie weet, waarom Moeder voorstelde, dat we dit jaar geen
Kerstpresenten zouden hebben: omdat het een moeilijke winter zal
zijn voor iedereen, en ze vindt, dat wij geen geld mogen uitgeven
voor ons pleizier, terwijl onze soldaten zooveel moeten doorstaan in
het leger. Véél kunnen we niet doen, maar we kunnen ons wel zonder
mopperen kleine opofferingen getroosten; maar ik geloof, dat ik te
egoïstisch ben," en Meta schudde haar hoofd, terwijl ze met spijt
dacht aan al de mooie dingen die ze graag wilde hebben.

"Ik geloof niet, dat het beetje, dat wij te besteden hebben, veel
zou kunnen uitrichten. We hebben elk een rijksdaalder, en het leger
zou er niet veel bij winnen, of wij dien nu al gaven. Ik geef toe,
dat ik niets van Moeder of van jou moet verwachten, maar ik zou zoo
dol graag "Udine en Sintram" voor mezelf willen koopen, ik heb er al
zoo lang naar verlangd," zei Jo, die een boekworm was.

"Ik was van plan mijn geld te besteden aan nieuwe muziek," zei Bets
met een zuchtje, dat echter door niemand gehoord werd.

"Ik zal een mooi doosje met Faber's teekenpotlood koopen; die heb ik
bepaald noodig," zei Amy vast besloten.

"Moeder heeft niets gezegd van ons eigen geld, en ze zal toch niet
verlangen, dat we alles opgeven. Laten we ieder iets koopen wat we
graag willen hebben en wat pret maken; we zwegen heusch hard genoeg
om het te verdienen," riep Jo, terwijl ze de hakken van haar laarzen
op jongensmanier bekeek.

"Ik tenminste wel,--die elken dag die gruwelijke kinderen moet
leeren, terwijl ik er naar snak prettig thuis te zijn," begon Meta
op klagenden toon.

"Jij hebt het niet half zoo hard als ik," vond Jo. "Hoe zou jij het
vinden, uren lang opgesloten te zijn met een zenuwachtige, zeurige,
oude dame, die je al maar heen en weer laat loopen, nooit tevreden
is, en je plaagt, tot je in staat zou zijn het raam uit te springen,
of haar een oorveeg te geven?"

"Het is slecht om ontevreden te zijn,--maar ik geloof, dat borden
wasschen en alles netjes houden het naarste werk van de wereld is. Het
bederft mijn humeur, en mijn handen worden zoo stijf; ik kan haast
niet studeeren." En Bets keek naar haar ruwe handen met een zucht,
die ditmaal heel goed te hooren was.

"En ik geloof niet, dat een van allen het zoo erg heeft als ik,"
riep Amy, "want jullie hoeven niet naar school te gaan met nuffen,
die iemand plagen, als hij zijn lessen niet kent, of uitlachen om
zijn kleeren, en met "étain" op iemands vader neerzien, als hij niet
rijk is, en iemand beleedigen, als hij geen mooien neus heeft."

"Als je "dédain" bedoelt, dan moest je dat zeggen en niet over "étain"
praten, alsof Vader een tinnen peperbus was," spotte Jo lachend.

"Ik weet heel goed, wat ik zeggen wil, en je hoeft er niet zoo
"satiriek" over te zijn. Het is heel goed om juiste uitdrukkingen te
gebruiken en zoo je "vocabulaire" te verrijken," zeide Amy deftig.

"Nu, vlieg elkaar maar niet aan, kinderen! Zou jij niet willen, Jo,
dat we al het geld nog hadden, dat Vader verloor, toen we nog klein
waren? Hè, wat zouden we gelukkig en goed zijn, als we niets hadden,
wat ons hinderde," zei Meta, die zich betere dagen herinnerde.

"En gisteren heb je nog gezegd, dat je ons veel gelukkiger vond dan de
kinderen King, omdat die altijd vochten en kibbelden, niettegenstaande
ze zooveel geld hebben."

"Dat heb ik ook gezegd, Bets; en ik geloof ook wel, dat het waar is,
want al moeten wij ook werken, we hebben toch pret onder elkaar,
en zijn een "moppig" troepje, zou Jo zeggen."

"Jo gebruikt ook zulke platte uitdrukkingen," zei Amy en zag afkeurend
naar de lange gestalte op het haardkleed. Jo ging dadelijk rechtop
zitten, stak de handen in de zakken van haar schort en begon te
fluiten.

"Doe het toch niet, Jo, 't is zoo jongensachtig."

"Daarom doe ik het juist."

"Ik heb het land aan ruwe, onbeschaafde meisjes."

"En ik aan gemaakte, opgeprikte nuffen."

"Ieder vogeltje zingt, zooals het gebekt is," zei Bets, de
vredestichtster, met zulk een grappig gezichtje, dat de beide scherpe
stemmen zich in lachen oplosten en het "aanvliegen" voor 't oogenblik
gedaan was.

"Kinderen, jullie hebt beiden schuld," zei Meta, en begon als
oudste zuster de les te lezen. "Jo, je bent nu oud genoeg om die
jongensmanieren af te schaffen en je verstandig te gedragen. Het kwam
er niet zooveel op aan, toen je nog een klein meisje was, maar nu je
zoo lang bent geworden en je haar opgestoken draagt, moet je bedenken
dat je langzamerhand een dame wordt."

"Dat ben ik gelukkig nog niet! en als het van het opgestoken haar komt,
dan zal ik het tot mijn twintigste jaar in twee staarten laten hangen,"
dreigde Jo, terwijl ze haar haar lostrok en haar kastanjebruine manen
schudde. "Ik wil er niet aan denken, dat ik volwassen moet worden en
"Juffrouw March" moet heeten, lange japonnen moet dragen en er zoo
deftig uitzien als een oude baker. Het is al erg genoeg een meisje te
zijn, nu ik van jongensspelen, jongenswerk en jongensmanieren houd. Ik
kan er maar niet overheen komen, dat ik geen jongen ben, en ik gevoel
het tegenwoordig erger dan ooit, want ik sterf van verlangen om met
Vader te gaan vechten, en ik kan niets doen dan thuisblijven en breien,
als een grommige, oude vrouw," en Jo schudde de blauwe soldatensok,
dat de naalden klepperden als castagnetten en haar kluwen door de
kamer vloog.

"Arme Jo, het is vreeselijk voor je! maar er is niets aan te doen;
wees dus maar tevreden met je jongensachtigen naam en blijf maar voor
broer spelen bij ons meisjes," zei Bets en streek met een hand, die
al het bordenwasschen en stoffen ter wereld niet onzacht kon maken,
over het warhoofd, dat tegen haar knie leunde.

"En jij, Amy," vervolgde Meta, "jij bent veel te stijf en te
deftig. Die airs zijn nu wel grappig, maar je zult een geaffecteerde
kleine gans worden, als je niet oppast. Ik houd van je aardige
manieren en beschaafde spraak, als je niet probeert een volwassen
dame na te apen; maar jouw pedante woorden zijn soms even erg als
Jo's platte uitdrukkingen.

"Als Jo een halve jongen is en Amy een gans, wat ben ik dan?" vroeg
Bets, die ook haar deel aan de strafpredikatie wilde hebben.

"Jij bent een snoes, anders niets," antwoordde Meta hartelijk; en
niemand sprak haar tegen; want het "muisje" was de lieveling van
het gezin.

De vier zusjes zaten in den schemer te breien, terwijl de
Decembersneeuw zachtjes buiten neerviel en het vuur vroolijk
knetterde in den haard. Het was een gezellige ouderwetsche kamer,
hoewel het kleed verschoten en het ameublement heel eenvoudig was,
maar aan den muur hingen een paar goede schilderijen, in alle hoeken
stonden boekenstandaards of kleine tafeltjes, chrysanthemums en late
roosjes bloeiden in het venster, en over het geheel lag een waas
van huiselijkheid.

Meta, de oudste van het viertal, was zestien jaar, en zag er heel
lief uit. Ze was gevuld en blank, had groote oogen, zwaar, zacht,
bruin haar, een vriendelijk mondje en witte tanden, waar ze nog al
trotsch op was. De vijftienjarige Jo was heel lang, mager en donker,
en deed iemand aan een veulen denken, want ze scheen nooit te weten,
wat zij moest beginnen met haar lange ledematen, die haar erg in
den weg stonden. Ze had een beslisten mond, een grappigen neus en
verstandige grijze oogen, die alles schenen op te merken, en nu eens
fel, dan weer guitig of peinzend keken. Het lange, dikke haar, haar
eenige schoonheid, was gewoonlijk stijf in elkaar gedraaid, om uit
den weg te zijn. Jo had ronde schouders, groote handen en voeten,
iets slordigs in haar kleeding en een zekere linkschheid in haar
manieren, die duidelijk deed zien, dat ze den kinderlijken leeftijd
ontgroeide en dit alles behalve plezierig vond. Elisabeth, of Bets,
zooals ieder haar noemde, was een blozend, blond dertienjarig kind, wat
verlegen, met heldere oogen, een zacht stemmetje en een vriendelijke
uitdrukking, die zelden verstoord werd. Haar vader noemde haar
"Kleine Tevredenheid," en die naam paste volkomen bij haar; want
ze scheen in een gelukkig eigen wereldje te leven, waar ze alleen
nu en dan uitkwam, om de weinigen, die ze vertrouwde en liefhad, te
ontmoeten. Amy, hoewel de jongste, was een zeer gewichtig persoontje,
ten minste in haar eigen schatting. Een blank, blond kind, met blauwe
oogen en mooie krullen, die tot op haar rug hingen; bleek en tenger,
en zich altijd gedragende als een welopgevoede dame.

't Sloeg zes uur; en nadat Bets den haard had bijgeveegd, zette ze
een paar pantoffels te warmen. Het gezicht van die oude schoenen had
een goede uitwerking op de meisjes; want Moeder zou weldra thuiskomen
en aller gezichten klaarden op om haar te verwelkomen. Meta hield op
met preeken, en stak de lamp aan; Amy ging, zonder dat iemand iets
zei, uit den leuningstoel, en Jo vergat haar vermoeidheid, en ging
overeind zitten om de pantoffels dichter bij het vuur te houden.

"Ze zijn totaal versleten; Moeder moet een nieuw paar hebben."

"Ik was van plan haar een paar nieuwe te koopen voor mijn rijksdaalder"
zei Bets.

"Neen, dat wou ik doen!" riep Amy.

"Ik ben de oudste," begon Meta, maar Jo brak alles af met een beslist:

"Ik ben de man van het gezin, nu Vader weg is, en _ik_ zal de
pantoffels koopen, want hij heeft mij opgedragen vooral op Moeder te
passen, zoolang hij weg was,"

"Neen, weet je wat we moesten doen?" bedacht Bets, "laten wij haar
alle vier iets geven met Kerstmis en niets voor onszelf koopen."

"Dat is juist iets voor Bep! Wat zullen we geven?" riep Jo.

Allen dachten een poos na; toen kondigde Meta aan, alsof zij door
het zien van haar eigen mooie handjes op dien inval was gekomen:
"Ik geef een paar handschoenen."

"Ik een paar flinke laarzen; de beste die er te krijgen zijn!" riep Jo.

"Ik wat zakdoeken, zelf gezoomd," zei Bets.

"Ik koop een fleschje eau de cologne; Moes houdt er veel van, en
't zal niet zoo erg veel kosten; dan blijft er nog iets over om voor
mezelf wat te koopen," voegde Amy er bij.

"Hoe zullen we alles geven?" vroeg Meta.

"Alles op tafel leggen en dan Moeder binnen laten komen, dan zien we,
hoe ze de pakjes openmaakt. Weet je niet meer, dat we dat vroeger op
onze verjaardagen deden?" vroeg Jo.

"Ik vond het altijd zoo griezelig als 't mijn beurt was om in den
grooten stoel te zitten met een krans op, en als jullie dan allemaal
binnenkwamen om mij de presenten te geven en te kussen, maar ik vond
het verschrikkelijk de pakjes open te maken, terwijl iedereen naar me
zat te kijken," zei Bets, die, te gelijk met het brood voor de thee,
haar gezichtje voor het vuur roosterde.

"Laat Moeder denken, dat we presenten voor onszelf koopen en haar dan
verrassen. We moeten er morgenmiddag op uit, Meet; er is nog heel wat
te doen voor de comedie op Kerstavond," zei Jo, die, met de handen
op den rug en den neus in de lucht, de kamer op en neer liep.

"Ik ben niet van plan in 't vervolg mee te spelen, ik word te oud voor
die dingen," zei Meta, die zich intusschen nog kinderlijk verheugde
over een verkleedpartij.

"En ik wed, dat jij niet aan uitscheiden zult denken, zoolang je
nog wandelen kunt in een witte japon, met hangende haren en een
goudpapieren diadeem. Jij bent onze beste actrice, en als jij de
planken vaarwel zegt, valt alles in duigen," zei Jo. "We moesten
vanavond eens repeteeren. Kom hier, en doe de flauw-val-scène eens,
want dat doe je zoo stijf als een lantaarnpaal."

"Daar kan ik niets aan doen, ik heb nog nooit iemand zien flauw vallen,
en ik heb geen lust mij bont en blauw te maken door zoo maar plat
op den grond te rollen, zooals jij. Als ik me gemakkelijk neer kan
laten zakken, zal ik het doen; maar kan dat niet, dan ben ik van plan
zoo gracieus mogelijk op een stoel te vallen; ik geef er niets om,
of Hugo met een pistool op mij afkomt," zei Amy, die de gave voor
't dramatische miste, maar gekozen was, omdat zij, als de kleinste,
door den held van het stuk gillende kon worden weggedragen.

"Zoo moet je 't doen; wring zoo je handen, waggel dan door de kamer en
roep wanhopig: "Roderigo! red mij, red mij!" en Jo viel in onmacht,
met zulk een hartroerenden kreet, dat hij de anderen door merg en
been ging.

Amy trachtte het haar na te doen, maar ze stak haar handen zoo houterig
voor zich uit en zwaaide heen en weêr, alsof zij door touwtjes in
beweging werd gebracht. Ook deed haar "Auw!" eerder denken dat ze
met spelden geprikt werd, dan dat ze bezweek van schrik en angst. Jo
zuchtte wanhopig en Meta lachte hardop, terwijl Bets haar brood liet
verbranden, door al te aandachtig naar het spel te kijken.

"Het geeft geen steek! doe het zoo goed je kunt, als de tijd daar is,
maar als de toeschouwers fluiten, moet je 't _mij_ niet wijten. Kom
Meta, ga door."

Alles ging verder goed, want Don Pedro tartte de wereld, zonder een
woord te haperen in een speech van twee bladzijden lang. Hagar, de
heks, zong een verschrikkelijk lied over haar ketel kokende padden,
wat een ontzaglijke uitwerking had; Roderigo verbrak met mannenmoed
zijn ketenen, en Hugo stierf, onder vreeselijke folteringen van berouw
en arsenicum, met den wilden kreet: "ha! ha!" op de lippen.

"Dat is nog het beste, wat we gehad hebben," vond Meta, toen de doode
schavuit opzat en zijn ellebogen wreef.

"Ik begrijp niet, hoe je zulke prachtige dingen kunt maken en
spelen! Jo, je bent een tweede Shakespeare!" riep Bets, vast overtuigd,
dat haar zuster, vóór alle dingen, een bewonderenswaardig groot talent
had gekregen.

"Niet precies," antwoordde Jo bescheiden. "Ik geloof wel, dat "de
Vloek van de Heks" nogal aardig is, maar ik zou zoo graag "Macbeth"
eens probeeren, als we maar een valdeur hadden voor Banquo. Hè, ik gaf
wat om de partij van den moordenaar eens op me te nemen! Is dat een
dolk, dien ik daar voor mij zie?" prevelde Jo, met rollende oogen en
met de vuist in de lucht slaande, zooals ze een beroemd acteur eens
had zien doen.

"Neen, het is de roostervork met Moeders pantoffel er aan, in plaats
van een boterham. Bets is een en al spel!" riep Meta, en de repetitie
eindigde onder algemeen gelach.

"Ik ben blij jullie allemaal zoo vroolijk bij elkaar te vinden,
kinderen," zei een vriendelijke stem, en spelers en toeschouwers
keerden zich verrast om, naar een gezette dame, die iets echt
gezellig moederlijks over zich had. Ze was niet bepaald mooi, maar
moeders zijn altijd lief in de oogen van hun kinderen, en de meisjes
vonden de dame in den grijzen mantel en den ouderwetschen hoed de
bewonderenswaardigste vrouw ter wereld.

"Wel, lievelingen, hoe is het vandaag gegaan? Er was zooveel te doen
met het inpakken van de kisten, die morgen verzonden moeten worden,
dat ik niet thuis kon komen eten. Is er iemand geweest, Bets? Hoe is
het met de verkoudheid, Meta? Jo, je ziet er doodmoe uit. Kleintje,
kom mij eens een kus geven!"

Onder deze moederlijke vragen deed Mevrouw March haar natte
bovenkleederen af, haar warme pantoffels aan, zette zich in den
gemakkelijken stoel en trok Amy op haar schoot, om nu eens recht te
genieten van het gelukkigste uur van den ganschen dag. De meisjes
liepen rond om alles prettig in orde te maken, Meta zette de theetafel
klaar, Jo legde blokjes op het vuur, schoof de stoelen om de tafel,
liet alles vallen, gooide alles om en stootte tegen alles, wat ze
aanraakte. Bets liep van de kamer naar de keuken en omgekeerd, stil
en bedrijvig, terwijl Amy iedereen aanwijzingen deed en met de armen
over elkaar zat toe te kijken.

Toen allen gezeten waren zei mevrouw March met een blij gezicht:
"Ik heb een heerlijke verrassing voor jullie na de thee." Het was of
een zonnestraal over al de gezichtjes ging. Bets klapte in de handen,
zonder te denken om de beschuit, die ze juist opgenomen had, en Jo
gooide haar servet in de lucht, en riep: "Een brief, een brief! Drie
hoera's voor Vader!"

"Ja, een heerlijke lange brief. Vader is heel wel, en denkt, dat
hij den winter beter door zal komen dan we dachten. Hij zendt alle
mogelijke goede wenschen voor het Kerstfeest en een afzonderlijke
boodschap voor jullie vieren," zei mevrouw March, over haar zak
strijkende, alsof zij daar een schat bewaarde.

"Maak dan wat voort, dat wij gauw klaar zijn. Houd ons nu maar niet
op, met je pink te bekijken en op je bord te knoeien, Amy," riep Jo,
die half stikte in haar thee, en in haar haast om klaar te komen,
haar boterham, met den gesmeerden kant naar onderen, op het kleed
liet vallen.

Bets at niet meer, maar sloop naar haar rustig hoekje, om daar te
soezen over het genot, dat haar wachtte, als de anderen klaar waren.

"Ik vind het zoo prachtig van Vader, dat hij mee is getrokken als
veldprediker, nu hij te oud was om met het detachement te gaan en
niet sterk genoeg meer, om soldaat te zijn," zei Meta met warmte.

"Wat zou ik me graag als trommelslager of als marketentster of als
verpleegster opgeven, om bij hem te zijn en hem te helpen," zuchtte Jo.

"'t Lijkt mij afschuwelijk, in een tent te slapen en allerlei akelige
dingen te eten en uit een tinnen kroes te drinken," zei Amy.

"Wanneer komt hij terug, Moeder?" vroeg Bets met een bevende stem.

"Nog in verscheiden maanden niet, kindlief, tenzij hij ziek werd. Hij
zal daar blijven en zijn werk doen, zoolang hij kan, en wij willen
hem niet vragen een minuut vroeger terug te komen dan hij gemist kan
worden. Komt nu naar den brief luisteren.

Ze gingen allen bij het vuur zitten, Moeder in den grooten stoel,
Bets aan haar voeten, Meta en Amy ieder op een arm van den stoel,
en Jo over den rug leunende, waar niemand eenig teeken van ontroering
kon opmerken, als de brief soms aandoenlijk mocht zijn.

Zelden werd in die moeilijke dagen [1] een brief geschreven, die
_niet_ aandoenlijk was, vooral wanneer een vader er een naar huis
zond. In dezen werd echter weinig gezegd van de geleden ontberingen,
de doorgestane gevaren, of het verlangen naar huis; het was een
opgeruimde, hoopvolle brief, vol van levendige beschrijvingen van
het kamp, de marschen en allerlei oorlogsnieuws; en eerst aan het
einde vloeide het hart van den schrijver over van vaderlijke liefde
en verlangen naar de dochtertjes thuis.

"Groet ze alle vier recht hartelijk van mij met een kus. Zeg hun,
dat ik den heelen dag aan hen denk en voor hen bid, en mijn grootsten
troost te allen tijde vind in de gedachte, hoe lief ze mij hebben. Een
jaar zonder ze te zien, schijnt me ontzettend lang toe, maar herinner
ze, dat we al wachtende werken kunnen, zoodat die moeilijke dagen
niet verloren hoeven te gaan. Ik weet, dat ze alles zullen onthouden,
wat ik hun gezegd heb, dat ze lief en hartelijk voor je zullen zijn,
getrouw hun plichten zullen vervullen, hun kleine zonden moedig
bestrijden, en zoo leeren beheerschen, dat ik, wanneer ik terugkom,
trotscher dan ooit zal kunnen zijn op mijn kleine meisjes."

Allen snuften bij dat gedeelte; Jo schaamde zich niet over den dikken
traan, die van haar neus droppelde, en Amy gaf er niet om, dat haar
krullen in gevaar kwamen, toen zij haar gezicht verborg op haar moeders
schouder en snikkend uitriep: "Ik _ben_ een zelfzuchtig spook! maar
ik zal heusch mijn best zien te doen, dat Vader niet teleurgesteld is,
als hij terugkomt."

"We zullen allemaal ons best doen!" zei Meta. "Ik denk er veel te
veel over, hoe ik er uitzie en mopper op mijn werk, maar dat zal ik
niet meer doen--tenminste, ik zal het probeeren."

"En ik zal trachten te worden, wat hij me zoo graag ziet: "een _echt_
meisje", en niet zoo ruw en wild zijn; maar hier mijn plichtjes
doen en niet altijd naar iets anders verlangen," beloofde Jo, die
het echter veel moeilijker vond thuis in haar humeur te blijven,
dan tegenover een paar rebellen te staan.

Bets zei niets, maar veegde haar tranen af met de blauwe soldatensok en
begon uit alle macht te breien, alsof ze geen tijd wilde verliezen in
het volbrengen van den plicht die het eerst voor de hand lag, terwijl
ze in haar zacht hartje het besluit nam, alles te zijn, wat haar
vader hoopte in haar te zullen vinden, wanneer over een jaar de blijde
hereeniging voor de deur stond. Mevrouw March verbrak de stilte, die
op Jo's woorden volgde, door op vroolijken toon te zeggen: "Herinneren
jullie je nog wel, hoe dikwijls jullie "De Pelgrimstocht" [2] speelden,
toen jullie nog kleine kinderen waren? Niets was prettiger dan wanneer
ik jullie kussens op den rug bond bij wijze van pak, en hoeden en
stokken gaf en rollen papier, en jullie door het huis liet trekken,
van den kelder, die de "Stad des Verderfs" was, naar boven al maar
naar boven, tot aan het platte dak, waar we alle mogelijke aardige
dingen bijeenverzameld hadden om een "Hemelsche Stad" te maken."

"Ja, ja, dat was dol!" riep Jo, "vooral als we de leeuwen voorbij
moesten, of met Apollyon moesten vechten, of de vallei doortrokken
waar de booze geesten waren."

"Ik hield het meest van de plaats, waar onze pakken afvielen en van
de trappen rolden," zei Meta.

"Mijn lievelingsplekje was boven op het platte dak, waar de bloemen
en prieeltjes waren en onze mooie dingen, als we daar allemaal van
blijdschap in den zonneschijn stonden te zingen," zei Bets glimlachend,
alsof ze dat heerlijk oogenblik nog eens doorleefde.

"Ik herinner er mij niet veel meer van, behalve dat ik bang was voor
den kelder en den donkeren ingang, en het heerlijk vond, als ik de
koek en de melk had, die wij boven kregen. Als ik niet veel te oud was
voor zulke dingen, zou ik het graag nog eens over spelen," zei Amy,
die er, op den gevorderden leeftijd van twaalf jaar, over begon te
praten kinderlijke spelen te laten varen.

"Voor dat spel zijn we nooit te oud, kindlief, omdat we het op de
een of andere wijze altijd spelen. Ieder heeft zijn last te dragen,
onze weg ligt vóór ons, en het verlangen om goed en gelukkig te zijn
is de gids, die ons door allerlei moeilijkheden en misgrepen tot het
vredige geluk leidt, dat met de Hemelsche Stad bedoeld wordt. Denk
er maar eens over, om den pelgrimstocht nog eens weer te beginnen,
niet spelend maar in ernst, en te zien hoever jullie 't brengen kunt,
voordat Vader thuis komt."

"Maar, Moeder, wat zijn onze pakken dan?" vroeg Amy, die alles
letterlijk opvatte.

"Wel, behalve Bets, hebben jullie allemaal al gezegd, wat je bezwaarde,
en ik zou haast denken, dat zij niets heeft," zei mevrouw March.

"Ja zeker wel; ik houd niet van vuile borden wasschen en stof afnemen;
ik benijd altijd de meisjes, die een mooie piano hebben, en dan vind
ik zoo naar, ik altijd verlegen ben voor vreemde menschen."

Het pak van Bets scheen de anderen zoo grappig toe, dat ze moeite
hadden niet te lachen; maar ze bedwongen zich, want het zou haar erg
gegriefd hebben.

"Als we 't eens deden," zei Meta peinzend. "Het is maar een andere
naam voor probeeren om goed te zijn, en het verhaal zal ons misschien
helpen; want al willen we ook nog zoo graag, het is vreeselijk
moeilijk, en we vergeten het telkens weer."

"We waren van avond in den "Poel der Moedeloosheid" tot Moeder kwam
en er ons uittrok, zooals "Helper" in het boek deed. We moesten
onze perkamenten rollen hebben met de aanwijzing, zooals Christiaan
van Evangelist kreeg. Wat zullen wij daarvoor gebruiken?" vroeg Jo,
verrukt over dien inval, die een kleurtje gaf aan de zoo drooge taak
van haar plicht doen.

"Kijk op Kerstmorgen maar eens onder je kussen, daar zul je je gids
vinden," zei mevrouw March.

Terwijl de oude Hanna de tafel opruimde, spraken ze over het nieuwe
plan; toen werden de vier kleine werkdoosjes voor den dag gehaald,
en de naalden vlogen door de lakens, die de meisjes voor tante
March naaiden. Het was een vervelend werk, maar niemand was vanavond
ontevreden. Ze volgden Jo's idee om de lange zoomen in vier deelen te
verdeelen en ze Europa, Azië, Afrika en Amerika te noemen; zoo kwamen
ze een heel eind vooruit, onder 't praten over de verschillende landen,
die ze al zoomende moesten doortrekken.

Om negen uur werd het werk opgeborgen en zongen ze zooals altijd, eer
ze naar bed gingen. Niemand, behalve Bets, kon nog muziek ontlokken aan
de oude piano; 't was of zij de gele toetsen op een bijzondere manier
aanraakte, en de eenvoudige liederen, die zij zongen, wist ze altijd
even prettig te begeleiden. Meta had een stem als een lijster en zij
en haar moeder leidden het kleine koor. Amy zong als een krekeltje,
en Jo kwinkeleerde naar welgevallen, maar kwam altijd verkeerd uit
met een triller of iets dergelijks, hetgeen elke droefgeestige melodie
totaal bedierf. Dat hadden ze altoos gedaan van het oogenblik, waarop
ze konden lispelen:


    Weet gij hoeveel hejde terren,
    Aan den blauwen hemel taan.


en het was eene vaste gewoonte geworden, want Moeder March was eene
geboren zangeres. 's Morgens was haar stem het eerste wat gehoord werd,
als ze het huis doorliep, zingend als een leeuwerik, en het laatste
geluid 's avonds was hetzelfde lieflijke lied, want de meisjes werden
nooit te oud voor dat overbekende wijsje.




HOOFDSTUK II.

EEN VROOLIJK KERSTFEEST.


Jo werd het eerst wakker op den grauwen, schemerachtigen
Kerstmorgen. Er hingen geen kousen bij den haard, en gedurende een paar
minuten voelde ze zich even teleurgesteld, als toen, jaren geleden,
haar kleine kous op den grond viel, omdat die zoo volgestopt was met
lekkernijen. Toen herinnerde ze zich de belofte van haar moeder,
stak haar hand onder het kussen en haalde er een rood gebonden
boek onder uit. Ze kende het heel goed, want het was de mooie, oude
geschiedenis van het beste leven, dat ooit geleefd is, en Jo voelde,
dat het een trouwe gids was voor elken pelgrim, die de lange reis
ging aanvaarden. Ze maakte Meta wakker met "een gelukkig Kerstfeest"
en riep haar toe eens gauw te zien wat er onder haar kussen lag. Een
groen boek kwam te voorschijn, met hetzelfde plaatje er in en een paar
woorden door haar moeder geschreven, waardoor dit eenige kerstgeschenk
heel kostbaar werd in de oogen der meisjes. Weldra werden Bets en
Amy ook wakker, zochten en vonden hun boeken ook dadelijk--het eene
grijs, het andere blauw; en alle vier zaten ze er naar te kijken
en over te praten, terwijl het Oosten rood gekleurd werd door den
aanbrekenden dag.

In weerwil van haar kleine ijdelheden was Meta een zacht, goedhartig
meisje, dat onbewust een goeden invloed uitoefende op haar zusters,
vooral op Jo, die innig veel van haar hield en dikwijls haar raad
volgde, omdat Meta haar op zoo'n vriendelijke manier terecht wees.

"Kinderen," zei Meta ernstig, en keek van het verwarde hoofd naast
haar, naar de twee krullebollen in de andere kamer. "Moeder hoopt,
dat we de boeken zullen lezen, en er naar handelen, en we moeten er
dadelijk mee beginnen. Wij deden het vroeger heel trouw, maar sedert
Vader weg is en al de drukte van den oorlog ons uit ons gewone doen
bracht, hebben wij 't schandelijk verwaarloosd. Jullie kunt doen,
wat je wilt, maar _ik_ zal mijn boek hier op tafel laten liggen en
er elken morgen, als ik wakker word, wat in lezen."

De daad bij het woord voegende, deed Meta dadelijk haar nieuwe boek
open en begon. Jo sloeg een arm om haar heen en las ook, tegen Meta
aangeleund, met een zeldzaam rustige uitdrukking op haar beweeglijk
gezicht.

"Wat is Meta toch goed! Kom Amy, laten wij ook gaan lezen. Ik zal
je wel helpen met de moeilijke woorden, en de anderen zullen het
ons wel uitleggen, als we iets niet begrijpen," fluisterde Bets,
die sterk onder den indruk was van de mooie boeken en het voorbeeld
van haar oudste zuster.

"Ik ben blij, dat het mijne blauw is," zei Amy. Daarop werd het stil
in de kamer, terwijl de bladzijden zachtjes omgeslagen werden, en het
winterzonnetje naar binnen sloop om de frissche, ernstige gezichtjes
een kerstgroet te brengen.

"Waar is Moeder" vroeg Meta, toen zij en Jo een half uur later naar
beneden liepen om voor het cadeau te bedanken.

"De hemel mag 't weten! Het een of ander arm schepsel kwam bedelen en
je Ma ging er dadelijk heen om te zien wat ze noodig had. Er is geen
tweede mensch zoo op de heele wereld; om zoo maar eten en drinken
en kleeren en brandstof weg te geven," zei Hanna, die in het gezin
gewoond had, sedert Meta geboren was, en door allen meer als een
vriendin dan als een dienstbode werd beschouwd.

"Ze zal wel gauw terugkomen, denk ik; maak dus maar alles klaar," zei
Meta en zag de cadeaux nog eens na, die in een mandje bij elkaar lagen
en onder de canapé verborgen waren, om op het rechte oogenblik voor
den dag te komen. "Maar waar is Amy's fleschje eau de cologne?" voegde
ze er bij.

"Ze heeft het een oogenblik geleden weggenomen en is er mee
weggeloopen, om er een lint of zoo iets om te doen," antwoordde Jo,
door de kamer springende, om de eerste stijfheid weg te dansen van
de nieuwe pantoffels.

Wat zien mijn zakdoeken er netjes uit, niet? Hanna heeft ze voor me
gewasschen en gestreken en ik heb ze alle geborduurd," zei Bets,
met voldoening de min of meer onregelmatige letters bekijkende,
die haar zooveel moeite gekost hadden.

"Och, goed schaap, daar heeft zij er "Moeder" op gezet in plaats van
"M. March"; hoe kom j'er bij!" riep Jo en nam er een in de hand.

"Is het niet goed? ik dacht, dat het juist beter was zoo, omdat Meta's
letters ook "M.M." zijn, en ik liever niet wou, dat iemand anders ze
gebruikte dan Moeder," zei Bets verlegen.

"Het is heel goed zoo, Bets, en heel aardig bedacht; heel slim ook,
want nu is er geen vergissing mogelijk. Moeder zal er erg blij mee
zijn, dat weet ik," zei Meta met een afkeurend gebaar voor Jo en een
glimlach voor Bets.

"Daar is Moeder, stop het mandje gauw weg," riep Jo, toen er een deur
werd dicht gedaan en stappen in de gang weerklonken. Amy kwam haastig
binnen en keek wel wat verlegen, toen ze zag, dat al de zusters op
haar wachtten.

"Waar ben je geweest, en wat hou je daar achter je rug?" vroeg Meta,
verbaasd dat luie Amy, naar haar mantel en hoed te oordeelen, al zoo
vroeg was uit geweest.

"Lach mij niet uit, Jo; ik had gehoopt, dat niemand het van te voren
zou gemerkt hebben. Ik ben alleen maar het kleine fleschje gaan
verruilen voor een grooter, en ik heb er _al_ mijn geld voor gegeven,
want ik wil _echt_ probeeren niet meer egoïstisch te zijn."

Al sprekende liet Amy de groote flesch zien, die in de plaats van de
goedkoope was gekomen. Ze zag er zoo ernstig uit in haar streven naar
zelfverloochening, dat Meta haar omhelsde en Jo haar de bovenste beste
noemde, terwijl Bets naar het raam liep en haar mooiste roos plukte,
om er de statige flesch mee te versieren.

"Zie je, ik schaamde me eigenlijk over mijn cadeau, na ons praten
en lezen over goed zijn, en toen ben ik gauw uitgegaan om het te
ruilen. Hè, ik ben er zóó blij om, want nu is mijn cadeau het mooiste."

Weer werd de voordeur toegedaan en vloog de mand onder de canapé. De
meisjes stoven naar de tafel, vol verlangen uitziende naar het ontbijt.

"Een gelukkig Kerstfeest, Moeder! En nog vele jaren na dezen! Dank
u wel voor uw boek; we hebben er al in gelezen en zijn van plan het
elken dag te doen," riepen ze in koor.

"Een gelukkig Kerstfeest, mijn dochtertjes! Ik ben blij dat jullie
dadelijk begonnen bent en hoop, dat je er mee voort zult gaan. Maar
ik moet jullie eerst iets vertellen, voordat we gaan zitten. Niet
ver van ons huis is een arme vrouw met een pas geboren kindje. Zes
kinderen zijn bij elkander in één bed gekropen om niet te bevriezen,
want zij hebben geen vuur. Er is niets om te eten; en het oudste
jongetje kwam mij vertellen, dat ze honger en kou leden. Meisjes,
willen jullie je ontbijt afstaan voor een Kerstgeschenk?"

Van 't lange wachten hadden alle vier ergen honger, en gedurende
een oogenblik antwoordde niemand; maar ook slechts één oogenblik;
toen riep Jo ontstuimig:

"Ik ben zoo blij, dat u kwam, voordat we begonnen waren."

"Mag ik meegaan en alles helpen dragen voor de arme kindertjes?" vroeg
Bets.

"En ik den room en de krentenbroodjes brengen," verzocht Amy, manmoedig
afstand doende van de dingen, waar ze het meest van hield.

Meta was al bezig de kadetjes en krentenbroodjes te smeren en stapelde
ze op een groote schaal.

"Ik dacht wel dat jullie het zoudt doen," zei mevrouw March, tevreden
glimlachend. "Je kunt allemaal meegaan om me te helpen dragen, en
als we terugkomen, zullen wij met boterhammen en melk ontbijten en
van middag onze scha inhalen."

Zoodra ze klaar waren, zette de optocht zich in beweging. Gelukkig was
het nog vroeg, en gingen zij door achterstraatjes; weinig menschen
zagen hen dus en niemand lachte om de grappige processie. Ze vonden
een armoedige, leege, ellendige kamer, met gebroken ruiten, zonder
vuur, eene zieke moeder, een schreiende baby, en een troepje bleeke,
hongerige kinderen onder één oude gescheurde deken gestopt, in de hoop
warm te blijven. Wat zetten zij groote oogen op, en hoe glimlachten
de blauwe lippen, toen de meisjes binnenkwamen!

"Ach, lieber Gott! dat zijn goede engelen, die daar komen!" riep de
arme vrouw en stortte tranen van vreugde.

"Grappige engelen, met hoeden en gebreide handschoenen," zei Jo en
maakte ze aan het lachen. Binnen weinige minuten zag het er waarlijk
uit alsof goede geesten aan het werk waren geweest. Hanna, die wat
hout had gebracht, maakte een vuurtje aan en stopte de gebroken ruiten
met oude kranten en haar eigen doek. Mevrouw March gaf de moeder
wat thee en sago, en troostte haar door beloften van hulp, terwijl
ze het kleine kindje zoo teeder aankleedde, alsof het haar eigen was
geweest. De meisjes dekten intusschen de tafel, zetten de kinderen om
het vuur, en voedden hen, alsof ze hongerige vogeltjes waren, lachten
en praatten, en probeerden hun grappig gebroken taaltje te begrijpen.

"Das ist gut!" "Die Engel-kinder!" riepen de arme schapen, terwijl
ze zaten te eten, en hun verkleumde handjes in den heerlijken gloed
koesterden. De meisjes waren nooit te voren engelen-kinderen genoemd,
en vonden het heel aardig, vooral Jo, die sinds haar geboorte als
de clown van de familie beschouwd was. 't Was een heerlijk ontbijt,
hoewel zij er niets van mee kregen; en toen ze naar huis gingen,
zooveel geluk achterlatende, waren er geloof ik in de gansene stad
geen vroolijker schepseltjes dan de vier hongerige meisjes, die hun
ontbijt hadden weggegeven en zich op dien Kerstmorgen tevreden stelden
met brood en melk.

"Dat is zijn naasten liever hebben dan zich zelf; ik vond het toch
wel prettig," zei Meta, terwijl de meisjes hun cadeautjes uitstalden,
en mevrouw March boven bezig was wat kleeren voor de arme hummels
bij elkaar te zoeken.

Het was volstrekt geen prachtige vertooning, maar er was veel
liefde in de kleine pakjes; en de groote vaas met roode rozen, witte
chrysanthemums en afhangende wingerdranken, die in het midden stond,
gaf bepaald een elegant aanzien aan de tafel.

"Daar komt ze! Vooruit, Bets! Doe de deur open, Amy. Drie hoera's
voor Moeder!" riep Jo, heen en weer springende, terwijl Meta naar
haar moeder liep om haar naar de eereplaats te geleiden.

Betsy speelde haar vroolijksten marsch, Amy rukte de deur open,
en Meta leidde haar moeder met de grootste waardigheid op. Mevrouw
March, te gelijk verbaasd en ontroerd, glimlachte met de oogen vol
tranen, terwijl ze haar cadeaux bekeek en de briefjes las, die er
bij lagen. De pantoffels werden dadelijk aangetrokken, een nieuwe
zakdoek ging aanstonds in den zak, bevochtigd met Amy's eau-de-cologne,
de roos prijkte al heel gauw in haar japon en de mooie handschoenen
bleken keurig te passen.

Er werd heel wat gelachen, gekust en verteld, op de eenvoudige
gezellige manier, die huiselijke feestjes op 't oogenblik zelf zoo
prettig maken, en zoo'n heerlijke herinnering achterlaten, en toen
gingen allen weer aan het werk.

De morgenbezigheden namen zooveel tijd in beslag, dat het
overige van den dag gewijd werd aan toebereidselen voor de
avondvermakelijkheden. Daar de meisjes nog te jong waren om dikwijls
naar de komedie te gaan, en niet rijk genoeg om zich groote uitgaven te
veroorloven voor de voorstellingen thuis, moesten zij hun verbeelding
meestal te hulp roepen, en daar de noodzakelijkheid de moeder is der
uitvinding, maakten ze zelf alles, wat ze noodig hadden. Sommige
van hun voortbrengselen waren wezenlijk heel aardig; gitaars van
bordpapier, antieke lampen van ouderwetsche sauskommetjes gemaakt
en met zilverpapier beplakt, prachtige japonnen van oud katoen,
schitterend van tinnen loovertjes, uit een fabriek van ingelegd
zuur afkomstig en wapenrustingen met stukjes van dezelfde metalen
edelgesteenten versierd: afval van de deksels van inmaakblikken. Het
huisraad werd gewoonlijk onderste boven gehaald en de groote kamer
was het tooneel van menig onschuldig feest.

Heeren werden niet toegelaten; dus kon Jo naar hartelust de
mannenrollen op zich nemen, en ze was telkens weer verrukt over een
paar bruinleeren laarzen, die ze van een vriendin gekregen had, die een
dame kende, die weer een acteur kende. Deze laarzen, een oude floret en
een oud fluweelen riddercostuum, dat eens door een schilder gebruikt
was voor een schilderij, waren Jo's grootste schatten en kwamen bij
elke gelegenheid op de proppen. Daar het gezelschap uit zoo weinig
leden bestond, moesten de twee voornaamste acteurs noodzakelijk in
verscheidene rollen optreden; en ze verdienden ongetwijfeld grooten lof
voor de inspanning, die ze zich getroostten, drie of vier verschillende
partijen van buiten te leeren, pakken te verwisselen en daarenboven de
leiding en tooneelschikking op zich te nemen. Het was een uitmuntende
oefening voor het geheugen, een onschuldig genoegen, en vulde menig
uur, dat anders met luieren, vervelend zou zijn doorgebracht.

Op Kerstavond nam een dozijn meisjes plaats in het ledikant dat de loge
voorstelde, en zat achter de blauwe en gele sitsen gordijnen in een
staat van gespannen verwachting. Er was nogal geritsel en gefluister
op het tooneel, het rook naar het stoomen van een lamp, en af en toe
hoorde men het gesmoord gegichel van Amy, die zenuwachtig werd door
de opwinding van het oogenblik. Weldra luidde de bel, de gordijnen
werden weggetrokken, en de tragedie nam een aanvang.

"Een somber woud," volgens het eenige programma, werd voorgesteld
door enkele heesters en potten, een stuk groen baai op den vloer en
een hol op den achtergrond. In dit hol, dat een paardendek tot dak en
kasten tot muren had, brandde een klein vuurtje in volle kracht; een
zwart ijzeren potje hing er boven en een oude heks boog er zich over
heen. Het tooneel was donker, en de gloed van het vuur maakte een fraai
effekt, vooral wanneer er wezenlijk stoom kwam uit den ketel, toen de
heks er het deksel aflichtte. De toeschouwers kregen een oogenblik om
van de eerste verbazing te bekomen, toen trad Hugo, de ellendeling,
op, met een rinkelend zwaard, een gedeukten hoed, zwarten baard, een
geheimzinnigen mantel en de laarzen. Na een poosje zeer opgewonden
heen en weer gestapt te hebben, sloeg hij zich tegen het voorhoofd,
barstte los in een hartstochtelijk gezang waarin hij den haat uitte,
dien hij Roderigo toedroeg, de liefde die hij voor Sara koesterde en
zijn lieftallig besluit den een te dooden en de andere voor zich te
winnen. De diepe toon van Hugo's stem, die nu en dan in een heesch
geschreeuw oversloeg, wanneer zijn gevoel hem te sterk werd, maakte
geweldigen indruk, en de toeschouwers juichten hem toe, zoodra hij
maar even stil hield om adem te scheppen. Buigende, met het air van
iemand aan bijval gewoon, ging hij naar de grot en gelastte Hagar er
uit te komen, met een gebiedend: "Halo! oude heks, ik heb u noodig!"

Daar verscheen Meta, met een grijs paardenharen pruik, die haar over
't gezicht hing, een rood en zwart gewaad, een staf en allerlei
kabalistische teekens op haar mantel. Hugo verlangde een drankje van
haar om Sara's liefde te winnen, en een om Roderigo van kant te maken.

Hagar beloofde beide in een fraai dramatisch lied en slaagde er in
den geest op te roepen, die den minnedrank moest brengen:


    "Daal neder, gevleugelde geest, o, daal neer,
    Verlaat uwe woning bij 't geestenheir!
    Gij, dochter der rozen, weldadige fee,
    Ach, breng ons uw kostlijken liefdedrank mee.
    Maar maak hem heel geurig, heel zoet en heel sterk,
    Opdat hij zeer spoedig volbrenge zijn werk.
    Ja kom, goede geest, en voldoe aan den wensch
    Van dezen verliefden, wanhopigen mensch."


Plotseling klonk een zachte muziek, en toen kwam uit den achtergrond
der grot een kleine, in wolken van gaas gehulde gedaante te voorschijn,
met schitterende vleugels, gouden lokken, en een krans van rozen op
het hoofd. Een staf zwaaiende zong deze geest:


            "Hier daal ik neer
            Uit hooger sfeer.
        Ver boven lucht en maan,
        En bied den drank u aan.
        Hij werkt zeer snel
        Gebruik hem wel,
    Opdat de kracht niet moog' vergaan."


en liet een klein verguld fleschje vallen voor de voeten der heks,
waarna ze verdween. Een tweede lied van Hagar riep een tweeden geest
te voorschijn, geen liefelijken, want--bons, daar sprong een leelijke
dwerg het tooneel op, stootte een antwoord uit en wierp Hugo een donker
fleschje toe, waarna hij met een honend gelach verdween. Hugo kweelde
zijn dankbetuigingen, stak de drankjes in zijn laarzen en ging somber
heen. Daarop deelde Hagar het publiek mee, dat ze hem, omdat hij in
vervlogen tijden eenige van haar vrienden had gedood, vervloekt heeft,
en nu voornemens is zich op hem te wreken door de verijdeling van zijn
plannen. Toen viel het gordijn en konden de toeschouwers uitrusten,
en onder 't genot van bonbons, de verdiensten van het stuk bespreken.

Er moest heel wat getimmerd worden, eer het gordijn weer weggetrokken
werd; maar toen het bleek welk een meesterstuk er tot stand was
gebracht, klaagde niemand over het oponthoud. 't Was in één woord
schitterend! Een toren reikte tot aan de zoldering; halfweg zag
men een venster met een wit gordijn, waarachter een lamp stond
te branden, en achter dit witte gordijn verscheen Sara, in een
bekoorlijke blauwe japon met zilver versierd, in afwachting van
Roderigo. Prachtig gekleed kwam hij aangestapt, met een gepluimde muts,
een rooden mantel, kastanjebruine lokken, een gitaar, en de laarzen
natuurlijk. Nederknielend aan den voet van den toren, bracht hij zijn
aangebedene in smeltende tonen een serenade. Sara antwoordde en stemde
er, na een gezongen gesprek, in toe, met hem te vluchten. Toen kwam het
glanspunt van den avond; Roderigo haalde een touwladder te voorschijn,
van vijf treden, wierp het eene eind omhoog en noodigde Sara uit er
langs af te dalen. Angstig stapte ze uit het venster, legde haar hand
op Roderigo's schouder, en maakte zich juist gereed om bevallig naar
beneden te springen, toen ze, arme, arme Sara! haar sleep vergat,
die in het raam bleef haken; de toren wankelde, helde over, viel met
een slag om en bedolf de ongelukkige gelieven onder zijn bouwvallen!

Een algemeen gegil verhief zich, toen de bruine laarzen woest heen
en weer schopten tusschen de ruïne, en een goudlokkig hoofdje
te voorschijn kwam, dat verontwaardigd riep: "Ik heb 't je wel
gezegd!" Met verwonderlijke tegenwoordigheid van geest vloog Don
Pedro, de wreede vader, toe en rukte er zijn dochter uit, met een
gejaagd ter zijde: "Lach niet, net doen of alles in orde is!" Hij
beval Roderigo op te staan, en verbande hem barsch en toornig uit
zijn koninkrijk. Hoewel klaarblijkelijk verdoofd door den val,
trotseerde Roderigo den ouden heer en weigerde zich van de plaats
te verroeren. Dit onverschrokken voorbeeld vuurde Sara's moed aan;
zij ook weerstond haar vader, totdat hij gebood beiden naar den
donkersten kerker van zijn kasteel te sleepen. Daarop kwam er een
dappere kleine lakei binnen, met ketenen beladen, en leidde hen weg,
blijkbaar zoo verschrikt dat hij de heele speech vergat, die hij had
behooren op te zeggen.

Het derde bedrijf speelde in de zaal van het kasteel. Hier kwam Hagar
weer op de planken, om de gelieven te bevrijden en Hugo van kant te
maken. Zij hoort hem komen en verbergt zich; ziet dat hij de drankjes
in twee bekers wijn doet en hoe hij den bedeesden kleinen bediende
gelast: "Breng dien wijn den gevangenen in hun cel en zeg hun, dat
ik weldra kom." Terwijl de bediende Hugo even ter zijde roept om hem
iets mee te deelen, verwisselt Hagar de twee bekers met twee andere,
die geen kwaad bevatten.

Ferdinando, de bediende, brengt ze weg en Hagar zet den beker met
het vergif, voor Roderigo bestemd, weer op tafel. Hugo, die na een
roerende tirade dorstig begint te worden, drinkt hem leeg, raakt
zijn bezinning kwijt, valt, na de noodige stuiptrekkingen, op den
grond en sterft, terwijl Hagar hem in een krachtig, melodieus lied
meedeelt wat ze gedaan heeft.

't Was heusch een treffend tooneel, al vonden sommigen ook, dat
het plotseling te voorschijn komen van een massa lange lokken,
het effect van den dood des ellendelings min of meer bedierf. Hij
werd teruggeroepen en kwam heel zedig te voorschijn. Hagar bij de
hand leidende, wier gezang mooier werd gevonden, dan al het andere
bij elkaar.

Het vierde bedrijf stelde den wanhopigen Roderigo voor, op het punt
zichzelf te doorsteken, omdat men hem gezegd heeft, dat Sara hem
ontrouw geworden is. Reeds richt hij den dolk op zijn hart, als
eensklaps een liefelijk lied onder zijn venster wordt aangeheven,
waarin hem verteld wordt, dat Sara getrouw bleef, maar in gevaar
verkeert, en dat hij haar, indien hij slechts wil, kan redden. Er wordt
een sleutel naar binnen geworpen, om de gevangenisdeur te openen,
en opgetogen van vreugde rukt hij zijn ketenen los, en snelt weg om
zijn geliefde te vinden en te bevrijden.

Het vijfde bedrijf begon met een stormachtig gesprek tusschen Sara
en Don Pedro. Hij wil, dat zijn dochter in een klooster zal gaan,
maar zij wil er niet van hooren en is op het punt flauw te vallen,
als Roderigo binnenvliegt en haar hand vraagt. Don Pedro weigert,
omdat de minnaar niet rijk is. Onder luid getwist en een geweldig
spektakel is Roderigo juist van plan de uitgeputte Sara weg te dragen,
als de bedeesde lakei binnenkomt met een brief en een zak van Hagar,
die op geheimzinnige wijze verdwenen is. In dezen brief deelt de heks
het gezelschap mee, dat ze ongehoorde rijkdommen op het jonge paar
doet nederdalen en Don Pedro met een vreeselijke vervloeking dreigt,
als hij ze niet gelukkig maakt. De zak wordt geopend en een stroom
tinnen geldstukjes valt op het tooneel, zoodat het schittert van al
die pracht. Dit verzacht den strengen vader geheel en al; hij geeft
zonder verdere tegenwerping zijn toestemming, allen heffen samen
een vroolijk lied aan, en het gordijn valt, terwijl de gelieven,
in de allerbevalligste houding, voor Don Pedro geknield liggen om
zijn zegen te ontvangen.

Een luid applaus volgde, maar werd plotseling gesmoord; want het
bed, waarop de loge gebouwd was, viel eensklaps in en verzwolg het
opgewonden publiek. Roderigo en Don Pedro vlogen te hulp en allen
werden ongedeerd weer opgehaald, hoewel de meesten sprakeloos waren
van 't lachen. Nauwelijks was dit tumult tot bedaren gekomen, toen
Hanna binnenkwam met "de complimenten van mevrouw, en of de dames
beneden wilden komen om te soupeeren."

Dit was een verrassing, zelfs voor de spelers, en toen zij de tafel
zagen, keken zij elkaar opgetogen en verbaasd aan. "Echt iets voor
Moeder, ons eens te trakteeren!" Maar zooiets als dit was ongekend,
sedert de vervlogen dagen van overvloed. Er was room-ijs, wezenlijk
twee schaaltjes, rood en wit, en taart, en vruchten en heerlijke
Fransche bonbons, en in het midden van de tafel stonden vier groote
bouquetten kasbloemen! Met een kleur van blijdschap keken de meisjes
eerst naar de tafel, en toen naar hun moeder, die er uitzag, alsof
ze innig genoot.

"Zijn er goede feeën geweest?" vroeg Amy.

"Neen, Sinst Nicolaas," zei Bets.

"Moeder heeft het gedaan," en Meta lachte met haar vriendelijksten
glimlach, in weerwil van haar grijzen baard en witte wenkbrauwen.

"Tante March had zeker een goede bui, en heeft al dat lekkers
gestuurd," riep Jo, die een plotselinge ingeving kreeg.

"Allemaal mis; de oude heer Laurence zond het," antwoordde mevrouw
March.

"De grootvader van dien jongen, hiernaast? Wat ter wereld bracht hem
dat in 't hoofd? Wij kennen hem niet eens!" riep Meta.

"Hanna vertelde toevallig aan een van zijn dienstboden van jullie
ontbijtpartij; hij is een zonderlinge oude heer, maar dat beviel
hem. Hij kende mijn vader jaren geleden, en hij schreef me van middag
een beleefd briefje, om me te vragen of hij zijn vriendelijke gevoelens
jegens mijn kinderen eens mocht toonen, door wat lekkernijen te sturen
tot viering van den dag. Ik kon niet weigeren, en zoo komt het, dat
jullie van avond een feestje hebt om je schadeloos te stellen voor
het ontbijt van vanmorgen."

"Dat heeft hem stellig die jongen in 't hoofd gebracht, ik weet het
zeker! 't Is een aardige jongen, en ik wou maar, dat we kennis met hem
konden maken. Hij ziet er net uit of hij 't heel prettig zou vinden
om ons te kennen; maar hij is dood verlegen en Meta is zoo deftig,
ze wil niet hebben, dat ik in het voorbijgaan een woordje tegen hem
zeg," zei Jo, terwijl de schaaltjes rondgingen, en het ijs onder
verrukte uitroepen van o! en hè! aanmerkelijk begon te verminderen.

"Bedoel je de menschen, die in dat groote huis hiernaast wonen?" vroeg
een der meisjes. "Moeder kent mijnheer Laurence wel, maar zegt, dat hij
heel trotsch is, en niet graag met zijn buren omgaat. Hij houdt zijn
kleinzoon altijd in huis, behalve wanneer hij gaat rijden of wandelen
met zijn gouverneur; en hij laat hem vreeselijk hard studeeren. Wij
hebben hem op onze partij gevraagd, maar hij is niet gekomen. Moeder
zegt, dat hij heel aardig is, maar nooit tegen meisjes spreekt."

"Toen laatst onze kat was weggeloopen, bracht hij die terug, en wij
stonden juist even te praten over de schutting, over honkbal en zoo,
toen hij Meta zag aankomen en wegliep. Jammer, we schoten best op,
en ik ben ook vast van plan op een goeden dag verder kennis met hem
te maken, want hij heeft wel een opvroolijking noodig, daar ben ik
vast van overtuigd," zei Jo beslist.

"'t Lijkt me een aardige nette jongen, en ik heb er niets tegen, dat
jullie kennis met hem maakt, als de gelegenheid zich voordoet. Hij
bracht de bloemen zelf, en als ik gerust geweest was op hetgeen
boven voorviel, zou ik hem gevraagd hebben om te blijven. Stakkerd,
hij zag er zoo nieuwsgierig uit, toen hij al de pret hoorde en hij
trok zoo sneu weg."

"'t Is een zegen, dat u het niet deedt, Moeder," lachte Jo, met een
blik op haar laarzen. "Maar wij zullen later een andere voorstelling
geven, die hij _wel_ mag zien. Misschien doet hij dan wel mee; zou
dat niet heerlijk zijn?"

"Ik heb nog nooit een bouquet gekregen; wat is dit een mooie," en
Meta bekeek haar bloemen met de grootste aandacht.

"Zij _zijn_ beelderig, maar Bets' rozen zijn mij nog liever," zei
Mevrouw March aan het verlepte bouquetje in haar ceintuur ruikende.

Bets kroop dicht tegen haar aan en fluisterde zacht: "Ik wou dat ik
mijn bloemen aan Vader kon sturen. Ik ben bang dat hij niet zoo'n
vroolijke Kerstmis heeft als wij."




HOOFDSTUK III.

"DIE JONGEN VAN HIERNAAST."


"Jo! Jo! waar zit je?" riep Meta onder aan de zoldertrap.

"Hier," antwoordde een doffe stem van boven, en toen Meta de trappen
opgeloopen was, vond zij haar zuster bezig appels te eten en te
schreien over "De Erfgenaam van Redclyff," met een dikken doek om,
op eene driepootige canapé bij het zonnige venster. Dit was Jo's
geliefkoosde toevlucht, en hier sloot zij zich op met een half
dozijn appelen en een mooi boek, genietende van de stilte en van het
gezelschap van een lievelingsrat, die daar dichtbij huisde en zich
niet aan haar stoorde. Toen Meta kwam, trok Knabbelaar zich in haar
hol terug. Jo veegde haar tranen af en wachtte geduldig op het nieuws.

"Verbeeld je eens, hoe heerlijk, een invitatiekaart van mevrouw
Gardiner voor morgenavond!" riep Meta, met het kostbaar document
wuivend, en toen met jeugdige opgewondenheid voorlezend:

"Het zal mevrouw Gardiner veel genoegen doen de jonge dames Meta en
Josephina March tegenwoordig te zien bij een danspartijtje, dat ze
voornemens is op Nieuwjaarsavond te geven." Moeder vindt het goed,
dat wij gaan; maar _wat_ zullen we aandoen?"

"Dat hoef je niet te vragen, je weet heel goed, dat wij niks anders
kunnen aandoen dan onze zomerjurken, omdat wij niets anders hebben,"
antwoordde Jo met een vollen mond.

"Had ik maar een zijdje," zuchtte Meta. "Moeder zegt, dat ik er
misschien een krijg, als ik achttien ben; maar twee jaar is een
eeuwige tijd om te wachten."

"O kom, onze lichte japonnen zijn goed genoeg voor ons. De jouwe is
zoo goed als nieuw, maar o jé, ik vergat heelemaal dat ik de mijne
gescheurd en gebrand heb. Wat zal ik doen? Dat gezengde is erg te
zien en ik kan er niets uitnemen."

"Je moet maar veel blijven zitten en je niet van achteren laten zien;
van voren is alles in orde. Ik krijg een nieuw lint voor mijn haar,
en Moeder zal me haar kleine juweelen broche leenen, en mijn nieuwe
lage schoentjes zijn keurig en mijn handschoenen kunnen nog wel eens
mee, al zijn ze niet zoo héél frisch meer."

"De mijne zitten vol limonadevlekken, en ik kan geen nieuwe koopen,
dus zal ik zonder dienen te gaan," zei Jo, die zich nooit veel om
haar toilet bekommerde.

"Je _moet_ handschoenen hebben, of ik ga niet!" riep Meta vast
besloten. "Handschoenen zijn van nog meer belang dan iets anders; je
kunt zonder handschoenen onmogelijk dansen, en als je ze niet aandoet,
schaam ik me dood."

"Dan zal ik maar stil blijven zitten; ik geef niks om die deftige
dansen en dat statige voortzeilen. 't Is veel prettiger rond te
vliegen en eens een bokkesprong te maken."

"Je kunt Moeder niet om een paar nieuwen vragen, zij zijn zoo duur en
je bent zoo wanhopig slordig. Moeder zei, toen je de andere bedorven
hadt, dat je dezen winter geen nieuwe kreeg. Kun je 'r niets op
bedenken?" vroeg Meta bezorgd.

"Ik zal ze in mijn hand moffelen, dan kan niemand zien, hoe smerig ze
zijn; dat is al wat ik kan doen. Neen! ik weet wat, laat ons ieder
één goeden aantrekken, en een slechten in onze hand houden, vind je
dat geen schitterend idee?"

"Maar jou handen zijn grooter dan de mijne, en dan rek je mijn
handschoen zoo vreeselijk uit," begon Meta, wier handschoenen een
teere plek in haar hart besloegen.

"Dan zal ik maar zonder gaan. Ik geef er niet om wat de menschen
zeggen!" riep Jo, haar boek weer opnemende.

"Och, neen, neem er dan maar liever een van mij, maar toe, wees er
netjes op, en gedraag je ordentelijk; houd je handen niet op je rug,
en sta niet te staren en zeg niet "verdraaid" en zoowat, toe, Jo?"

"Maak je maar niet ongerust, ik zal zoo deftig zijn als een boonestaak
en geen dommigheden begaan, als ik het maar eenigszins laten kan. Ga
jij nu het antwoord maar schrijven en laat mij alstjeblieft mijn
boek uitlezen."

Meta ging dus naar beneden om "gaarne gebruik te maken van de
vriendelijke invitatie," haar japon na te zien en een vroolijk deuntje
te zingen, terwijl ze haar eenigen echt kanten kraag in orde maakte,
terwijl Jo haar verhaal uitlas, haar appels opat en krijgertje speelde
met Knabbelaar.

Op Nieuwjaarsavond was de zitkamer verlaten, want de twee jongere
meisjes speelden voor kamenier en de twee oudsten gingen heelemaal op
in die allergewichtigste bezigheid: zich kleeden voor de partij. Hoe
eenvoudig de toiletjes ook waren, viel er toch heel wat heen en weer
te loopen onder druk gelach en gepraat, en op een zeker oogenblik
was er een erge brandlucht door het huis. Meta wou graag van voren
een paar krullen hebben en Jo nam op zich de papillotten er met een
gloeiende tang in te branden.

"Moeten ze zoo rooken?" vroeg Bets van haar zetel op het bed.

"Dat is het vocht dat verdampt," zei Jo.

"Wat een rare lucht! het ruikt net naar verbrande veeren," vond Amy
en streek hare eigen mooie krullen met voldoening glad.

"Ziezoo, nu zal ik ze uit de papieren doen en dan zul je eens zien,
wat allerliefste krulletjes het geworden zijn," zei Jo, de tang
neerleggende.

Ze haalde de papillotten los, maar er kwamen geen krulletjes
te voorschijn, want het haar kwam met de papiertjes mede, en de
verschrikte kamenier legde een rijtje kleine, verschroeide hoopjes
haar, op de tafel voor haar slachtoffer neer.

"O, o, Jo! wat _heb_ je gedaan? Nou is álles bedorven! Ik kan niet
gaan! Mijn haar! o mijn haar!" jammerde Meta, terwijl ze wanhopig
het ongelijke kroes op haar voorhoofd bekeek.

"Dat is alweer mijn ongeluk! je hadt het mij ook niet moeten vragen;
ik bederf altijd alles. 't Spijt me allervreeselijkst, maar de tang
was te heet, en zoo is het gekomen," kermde de arme Jo, en zag met
tranen van berouw naar de zwarte pruikjes.

"Het is nog niet bedorven; kam het maar op en steek dan den strik
er achter, dat lijkt nogal op de laatste mode. Ik heb er verscheiden
meisjes mee gezien," troostte Amy.

"Dat komt omdat ik mij mooi wou maken. Ik wou, dat ik mijn haar maar
met rust had gelaten," zei Meta wrevelig.

"Dat wou ik ook, het was zoo mooi. Maar het zal wel gauw weer
aangroeien," zei Bets, en kuste en troostte het geschoren lam.

Na eenige kleinere tegenspoeden was Meta eindelijk gereed, en door
de vereende krachten der familie kwam Jo's haar in orde en haar japon
aan. Ze zagen er heel aardig uit in hun eenvoudige kleeding. Meta in
een zilvergrijsje met een fluweelen lint in het haar, kanten kraag
en mouwen en de juweelen broche; Jo in 't licht lila, met een open
boordje en een paar witte chrysanten als eenig versiersel. Ieder trok
één netten lichten handschoen aan, en ieder hield één bevlekten in
de andere hand, en de heele familie verklaarde, dat het zoo heel best
kon en heel vlug stond. Meta's hooggehakte schoentjes waren vreeselijk
nauw en deden haar pijn, hoewel zij dat niet wilde erkennen; en Jo's
negentien haarspelden schenen allemaal regelrecht in haar hoofd te
steken, wat niet precies plezierig was; maar, lieve hemel! liever
sterven, dan niet naar de mode zijn.

"Veel plezier, kinderen," zei mevrouw March, toen de zusters vroolijk
wegtrippelden. "Eet maar niet te veel, en Hanna zal jullie om elf
uur komen halen; dadelijk meegaan hoor!"

Toen het hek achter hen toeviel, riep een stem hen nog achterna:

"Meisjes! meisjes! _heb_ jullie wel allebei een net zakdoekje?"

"Ja, ja, keurig hoor, en Meta heeft eau-de-cologne op den hare!" riep
Jo en voegde er lachend bij: "Ik geloof heusch, dat Moeder daar nog
naar vragen zou, al vluchtten wij allemaal voor een aardbeving."

"Dat komt omdat Moeder op en top een dame is, want een echte dame kun
je dadelijk herkennen aan nette laarzen, handschoenen en zakdoek,"
antwoordde Meta, die vond dat ze zelf nogal damesachtig was.

"Denk er nu aan om die leelijke plek uit het gezicht te houden,
Jo. Zit mijn ceintuur recht; en is mijn haar _erg_ leelijk?" vroeg
Meta, terwijl ze zich, na een ernstige beschouwing, afwendde van den
spiegel in mevrouw Gardiner's kleedkamer.

"Ik weet wel haast zeker dat ik het vergeten zal. Als je me iets ziet
doen, dat niet goed is, geef mij dan maar een wenk, wil je!" antwoordde
Jo, trok eens aan haar jurk en streek haastig haar haar glad.

"Neen, wenken is niet netjes; ik zal mijn wenkbrauwen optrekken,
als iets niet goed is, en knikken als alles in orde is. Nu, doe nu je
schouders naar beneden en neem kleine stappen en steek niet dadelijk
een hand uit als iemand aan je wordt voorgesteld, dat hoort niet."

"Hoe is het toch mogelijk al die dingen te onthouden? Ik zie er geen
kans toe. Hè wat vroolijke muziek!"

Zoo gingen ze naar beneden, wel wat verlegen, want ze kwamen zelden
op partijen, en hoe weinig deftig deze ook was, het bleef toch een
gebeurtenis van gewicht voor de zusjes. Mevrouw Gardiner, een statige,
oude dame, ontving hen vriendelijk en gaf hen over aan de zorg van
de oudste harer zes dochters. Meta kende Sallie en was dadelijk op
haar gemak; maar Jo, die niet veel gaf om meisjes of meisjespraatjes,
stond met haar rug tegen den muur geleund en voelde zich even weinig
op haar plaats als een veulen in een bloemtuin. In een anderen hoek
der kamer stond een troepje jongens over schaatsenrijden te praten,
en Jo verlangde niets liever dan zich bij hen te voegen, want
schaatsenrijden was een der grootste genoegens van haar leven. Ze
telegrafeerde haar wensch naar Meta, maar de wenkbrauwen werden zóó
verschrikt opgetrokken, dat ze zich niet durfde bewegen. Niemand kwam
haar aanspreken, en langzamerhand verliep het groepje in haar buurt,
totdat de arme Jo geheel alleen overbleef. Vrij heen en weer loopen
kon ze niet, want dan zou de verzengde plek in 't gezicht komen,
zoodat zij min of meer ongelukkig naar de anderen stond te kijken, tot
het dansen begon. Meta werd dadelijk gevraagd, en de nauwe schoentjes
trippelden zoo vroolijk rond, dat niemand de pijn kon vermoeden die
hun eigenares met een glimlach verdroeg. Toen zag Jo een grooten,
roodharigen jongen haar hoekje naderen, vreezende, dat hij van plan
mocht zijn haar te vragen, sloop zij gauw in een aangrenzend kamertje,
dat door een gordijn was afgeschoten, in de hoop ongestoord te kunnen
kijken en zich zoo amuseeren. Ongelukkig had een andere verlegen gast
dezelfde schuilplaats gekozen; want toen het gordijn zich achter haar
sloot, stond Jo van aangezicht tot aangezicht tegenover "die jongen
van hiernaast."

"O, hemel! ik wist niet, dat hier iemand was," stamelde Jo, en maakte
zich gereed even spoedig te verdwijnen als zij verschenen was.

Maar de jongen lachte en zei vriendelijk, hoewel hij wat verlegen keek:

"Stoor je niet aan mij maar blijf als je'r lust in hebt."

"Hinder ik je niet?"

"Volstrekt niet; ik kwam alleen hier omdat ik niet veel menschen ken,
en mij in het eerst nogal vreemd voel."

"Ik ook. Ga als 't je blieft niet weg, of je moest liever willen."

De jongen ging weer zitten en keek naar zijn laarzen, totdat Jo,
die beleefd en spraakzaam wilde zijn, begon:

"Ik geloof, dat ik het genoegen gehad heb je al eens vroeger te
zien. Je woont naast ons, is 't niet?"

"Vlak naast jullie," en hij keek haar lachend aan, want Jo's deftigheid
was nog al grappig na hun gesprek over het balspel, toen hij de
kat terugbracht.

Dat bracht Jo op haar gemak, en ze lachte ook, terwijl ze op
hartelijken toon zei:

"We hebben zoo'n prettigen avond gehad door jullie heerlijk cadeau
op Kerstavond!"

"Grootpapa zond het!"

"Maar jij hebt hem zeker op de gedachte gebracht, hè?"

"Hoe gaat het met uw kat, juffrouw March?" vroeg de jongen plechtig,
al zijn best doende om ernstig te kijken, terwijl zijn zwarte oogen
glinsterden van pret.

"Heel goed, dank u, mijnheer Laurence, maar ik ben niet juffrouw March,
ik ben alleen maar Jo," antwoordde de jonge dame.

"Ik ben niet mijnheer Laurence, ik ben alleen maar Laurie."

"Laurie Laurence? Wat een vreemde naam."

"Mijn voornaam is Theodoor, maar ik houd niet van dien naam, want de
jongens noemden mij Dora, en toen heb ik me Laurie laten noemen."

"Ik heb ook een hekel aan mijn naam--zoo sentimenteel! Ik wou dat
iedereen Jo zei, in plaats van Josephine. Hoe heb je er de jongens
toe gekregen om niet langer Dora te zeggen?"

"Ik ranselde ze."

"Ik kan tante March moeilijk ranselen, dus zal ik het moeten
verdragen," en Jo schikte zich met een zucht in haar lot.

"Houdt u niet van dansen, juffrouw Jo?" vroeg Laurie; haar aankijkend
alsof hij vond, dat de naam goed bij haar paste.

"Ik houd er dol van, als er maar ruimte genoeg en iedereen jolig is. In
zoo'n mooie kamer gooi ik zeker iets om, of trap op iemands toonen,
of doe iets, dat onbehoorlijk is; daarom laat ik Meta er maar voor
opkomen en blijf zelf buiten gevaar; dans jij niet?"

"Soms. Zie je, ik ben verscheiden jaar in Europa geweest, en nog niet
lang genoeg hier om te weten, hoe alles hier toegaat."

"In Europa!" riep Jo. "O vertel er mij eens wat van! Ik hoor zoo
dolgraag over reizen vertellen."

Laurie scheen geen begin te kunnen maken; maar Jo's vurige vragen
brachten hem weldra op streek, en hij vertelde haar, hoe hij te
Vevey op school was geweest, waar de jongens nooit hoeden droegen,
en bootjes hadden op het meer, en in de vacantie met hun meesters
voetreisjes door Zwitserland deden.

"Hè, wat wou ik graag, dat ik daar geweest was!" riep Jo. "Ben je
ook in Parijs geweest?"

"We zijn er den vorigen winter geweest."

"Kun je goed Fransch spreken?"

"Wij mochten te Vevey niet anders praten."

"Zeg eens wat in 't Fransch. Ik kan het wel lezen, maar niet goed
spreken."

"Quel nom a cette jeune fille en les pantoufles jolis?" zei Laurie
goedhartig.

"Wat spreek je het mooi uit! Laat eens zien, je zei: Wie is die jonge
dame met die mooie schoentjes, is 't niet?"

"Oui, mademoiselle."

"Dat is mijn zuster Margaretha, en dat wist je heel goed! Vind je
haar mooi?"

"Ja, ze doet mij denken aan de Duitsche meisjes; ze ziet er zoo frisch
en kalm uit en danst zoo netjes."

Jo glom van genoegen bij dezen jongensachtigen lof over haar zuster
en onthield het goed om het aan Meta te vertellen. Beiden gluurden
en critiseerden en keuvelden, tot zij een gevoel hadden, alsof ze
oude kennissen waren. Laurie's verlegenheid ging heel gauw over,
want Jo's jongensmanieren zetten hem op zijn gemak, en Jo was zoo
vroolijk en natuurlijk als altijd, omdat zij niet meer aan haar
japon dacht en niemand de wenkbrauwen tegen haar optrok. Ze vond
"die jongen van hiernaast" erg aardig, en nam hem eens goed op, om
hem aan de zusjes te kunnen beschrijven; want ze hadden geen broers,
weinig neven, en jongens waren bijna onbekende wezens in hun kring.

Krullend zwart haar, bruinig vel, groote zwarte oogen, lange neus
en mooie tanden, kleine handen en voeten, zoo lang als ik; heel
beleefd voor een jongen, en over het geheel genomen aardig. Hoe oud
zou hij zijn?

De vraag brandde haar op de tong: maar ze bedwong zich bijtijds,
en zocht het, met ongewonen tact, langs omwegen te weten te komen.

"Je gaat zeker gauw naar de academie? Ik zie je zoo vaak over je
boeken zitten blokken--ik bedoel hard studeeren," en Jo bloosde over
het onbeleefde "blokken" dat haar ontsnapt was.

Laurie glimlachte, maar scheen niets geschokt en antwoordde
schouderophalend:

"Nog in geen twee of drie jaar; ik ga in geen geval vóór ik zeventien
ben."

"Ben je dan pas vijftien?" vroeg Jo, en zag den langen jongen aan,
dien ze wel zeventien jaar gegeven had.

"De volgende maand word ik zestien."

"Ik wou, dat ik naar de academie kon gaan; jij schijnt het niet zoo
heel prettig te vinden."

"Ik heb er een hekel aan; het is hard werken of fuiven; en ik vind
dat ze hier in Amerika geen van beide op een leuke manier doen."

"Wat zou jij dan willen?"

"In Italië wonen en mij op mijn eigen manier amuseeren."

Jo zou erg graag gevraagd hebben, wat die eigen manier was, maar zijn
zwarte wenkbrauwen zagen er nogal dreigend uit, als hij ze samentrok;
dus veranderde zij het onderwerp van gesprek en zei, terwijl ze met
haar voet de maat sloeg: "Dat is een heerlijke wals, waarom doe je
niet eens mee?"

"Als jij 't ook doet," antwoordde hij met een spottend buiginkje.

"Ik kan niet, ik heb het Meta beloofd, omdat...." hier hield Jo op
en wist niet, wat ze doen zou, het vertellen of lachen.

"Omdat?" herhaalde Laurie nieuwsgierig.

"Zul je het aan _niemand_ zeggen?"

"Nooit."

"Nou, ik heb de slechte gewoonte om vlak voor 't vuur te staan,
en dan verbrand ik mijn jurken, en zoo is deze ook geschroeid, wel
versteld, maar het valt toch erg op, en Meta zei, dat ik maar stil
moest blijven zitten, dan zou niemand het zien. Je mag er gerust om
lachen, als je wilt, ik weet heel goed, dat het gek is."

Maar Laurie lachte niet; hij keek een oogenblik naar den grond. Jo wist
niet, wat van zijn gezicht te maken, totdat hij zeer vriendelijk zei:

"Stoor er je niet aan; maar zeg, ik weet wat: er is hier een lange
gang, daar kunnen wij heerlijk in dansen, zonder dat iemand ons
ziet. Kom als 't je belieft mee."

Jo bedankte hem hartelijk en ging vroolijk mee, hoewel de wensch naar
een paar nette handschoenen bij haar opkwam, toen ze het nieuwe witte
paar zag, dat haar cavalier aantrok.

De gang was leeg en ze dansten naar hartelust, want Laurie danste
heel goed en leerde haar de Duitsche polka, die Jo verrukkelijk vond,
omdat je er zoo heerlijk bij kon rondzwaaien. Toen de muziek zweeg,
gingen ze even zitten om weer op adem te komen, en Laurie was juist
midden in een verhaal van een studentenfeest te Heidelberg, toen Meta
haar zuster kwam zoeken.

Ze wenkte, en Jo volgde haar met tegenzin in een zijkamer, waar Meta
op een sofa zat, bleek en met een pijnlijken voet.

"Ik heb mijn enkel verstuikt. Die akelige hooge hak zwikte, en
't hindert mij afschuwelijk. Ik kan bijna niet meer staan, en ik
weet niet, hoe ik thuis moet komen," zei ze, van pijn heen en weer
wiegelend.

"Ik wist wel, dat je je voet met die malle dingen bezeeren zou. Het
spijt me, maar ik weet ook niet wat je doen moet: een rijtuig nemen
of hier den heelen nacht blijven," antwoordde Jo, den armen enkel
zachtjes wrijvend.

"Een rijtuig is zoo duur; ik denk zelfs, dat ik er geen zal kunnen
krijgen, want de meeste menschen komen in hun eigen, en de huurkoetsier
woont zoover af en er is ook niemand, dien we er heen kunnen sturen."

"Ik zal wel gaan."

"Neen zeker niet; het is over tienen en pikdonker. Ik kan hier ook
niet blijven, want het huis is vol; Sallie heeft al een paar meisjes
te logeeren. Ik zal blijven zitten, totdat Hanna komt en dan zien,
hoe het gaat."

"Laat ik het Laurie vragen; hij zal wel gaan!" zei Jo, en haar gezicht
klaarde op bij die gedachte.

"O, toe, alsjeblieft niet; zeg het aan niemand. Krijg even mijn
overschoenen en zet deze schoentjes bij ons goed. Ik kan toch niet
meer dansen; maar zoodra het souper is afgeloopen, moet je op de
wacht gaan staan voor Hanna en me dadelijk waarschuwen als ze komt."

"Ze gaan nu soupeeren. Ik zal bij je blijven, dat doe ik wel graag."

"Neen Jo, haal me veel liever een kop koffie. Ik ben zoo moe, dat ik
me niet kan verroeren."

Meta zette zich op haar gemak en hield de overschoenen zorgvuldig
verborgen, en Jo ging de eetkamer zoeken, die ze niet vond, dan nadat
ze een provisiekamertje was binnengeloopen en de deur had opengedaan
van een kamer, waar de oude heer Gardiner in alle stilte zich een
weinig zat te "restaureeren". Zij vloog op de tafel toe en maakte
zich meester van een kop koffie, waarvan ze in haar haast echter het
grootste gedeelte op haar japon morste, zoodat de voorbaan er nu al
even erg uitzag als de achterbaan.

"Och, wat ben ik toch een sukkel!" riep Jo, en bedierf Meta's
handschoenen door er haar japon mee af te slaan.

"Kan ik soms helpen?" vroeg een vriendelijke stem, en daar stond Laurie
met een vol kopje in de eene en een schoteltje in de andere hand.

"Ik zocht iets te bemachtigen voor Meta, die heel moe is, maar stootte
me en nu zit ik er mooi mee," antwoordde Jo, terwijl ze mistroostig
haar oogen liet gaan over de bevlekte japon en den koffiekleurigen
handschoen.

"Dat is een gek geval! Ik zocht juist iemand om dit aan te geven;
mag ik het aan je zuster brengen?"

"O, als 't je belieft; ik zal je wijzen, waar zij is. Ik zal maar niet
aanbieden het zelf te dragen, want als ik het deed, zou ik zeker weer
in nieuwe moeilijkheden komen."

Jo wees den weg, en Laurie, die naar het scheen gewend was, dames te
bedienen, trok een klein tafeltje naar Meta toe, bracht eene tweede
bezending koffie en ijs voor Jo, en was zoo gedienstig, dat zelfs
Meta erkende, dat hij een aardige jongen was. Ze maakten gekheid
over de bonbons en ulevelpapiertjes, en waren in het midden van een
geanimeerd spelletje met twee of drie andere jongelui, die zich bij
hen gevoegd hadden, toen Hanna verscheen. Meta vergat haar voet,
en stond zoo haastig op, dat ze genoodzaakt was Jo bij den arm te
pakken met een schreeuw van pijn.

"Stil, zeg niets," fluisterde ze en voegde er hardop bij: "Het is
niets, ik verzwikte mijn voet even, dat is alles," en ze hinkte naar
boven om haar goed om te doen.

Hanna knorde, Meta schreide en Jo wist niet wat te doen, tot ze
besloot zelf de zaak in handen te nemen. Stil wegsluipende liep ze naar
beneden en een knecht tegenkomend, verzocht zij hem, of hij niet een
rijtuig voor haar kon bestellen. Ongelukkig was het een vreemde knecht,
die de buurt niet kende, en Jo zag rond naar hulp, toen Laurie, die
gehoord had wat ze vroeg, naar haar toekwam en het rijtuig van zijn
grootvader aanbood, dat juist voor hem was gekomen, zooals hij zei.

"Het is nog zoo vroeg,--je zult nu toch nog niet heengaan," begon Jo,
verlicht, maar nog aarzelend om het aanbod aan te nemen.

"Ik ga altijd vroeg,--wezenlijk. Kom, laat ik jullie thuis brengen,
het ligt in mijn weg, dat weet je, en ze zeggen, dat het regent."

Dat gaf den doorslag; en nadat Jo hem op de hoogte had gebracht van
Meta's ongeval, nam ze het voorstel dankbaar aan en vloog naar boven
om de anderen te waarschuwen. Hanna had evenveel afkeer van regen als
een poes en maakte dus geen tegenwerpingen; en even later rolden ze
weg in het gemakkelijke dichte rijtuig, echt feestelijk en voornaam
gestemd. Laurie was op den bok gaan zitten, zoodat Meta haar voet op
de bank kon leggen, en de meisjes vrij over de partij konden spreken.

"Ik heb een heerlijken avond gehad en jij?" vroeg Jo, haar haar wat
losmakend en zich gemakkelijk achterover vleiend.

"Ja, totdat ik mijn voet bezeerde. Sallie's vriendin, Anna Moffat,
scheen me nogal aardig te vinden en vroeg, of ik een week bij haar
wou komen logeeren, gelijk met Sallie. Ze gaat in 't voorjaar, als de
opera begint, dol, hè, als Moeder me maar laat gaan," antwoordde Meta,
door de gedachte aan de invitatie opgevroolijkt.

"Ik zag je dansen met dien roodharige, waar ik voor weggeloopen ben;
was hij aardig?"

"O ja, heel aardig; zijn haar is kastanjebruin, niet rood; hij was
heel beleefd en ik heb zóó pleizierig met hem gedanst!"

"Hij zag er uit als een sprinkhaan, die een stuip krijgt, toen hij
dien nieuwen pas deed. Laurie en ik hebben gebruld van 't lachen;
kon je ons hooren?"

"Neen, maar het is heel ongemanierd. Wat heb je toch al dien tijd
achter dat gordijn uitgevoerd?"

Jo vertelde haar avonturen, en toen ze er mee klaar was waren ze
thuis. Onder hartelijke dankbetuigingen namen ze afscheid, en slopen
stil naar boven, in de hoop niemand te zullen storen; maar op het
oogenblik dat de deur van hun kamer kraakte, kwamen twee hoofden te
voorschijn en twee slaperige, maar verlangende stemmen riepen:

"Vertel wat van de partij, o, toe, vertel wat van de partij!"

Jo had,--Meta vond het "ongemanierd"--wat lekkers voor de zusjes
bewaard, en nadat deze de gewichtigste gebeurtenissen van den avond
gehoord hadden, gingen ze tevreden slapen.

"'k Heb net een gevoel of ik een rijke jonge dame ben, die in haar
eigen rijtuig van een bal thuiskomt en nu in haar kamer zit met een
kamenier tot haar dienst," zei Meta, terwijl Jo haar voet inwreef
met arnica en daarna haar haar borstelde.

"Ik geloof niet, dat rijke jonge dames meer pret hebben dan wij,
ondanks verbrande krullen, oude japonnen, één handschoen per hoofd,
en nauwe schoentjes, die je laten zwikken, als je zoo dwaas bent ze
te dragen," antwoordde Jo, en ik geloof dat ze gelijk had.




HOOFDSTUK IV.

LASTEN.


"Hè! wat is het moeilijk onze pakken weer op te nemen en voort te
gaan," zuchtte Meta 's morgens na de partij; want nu de vacantie
om was, maakte de week van pretmaken haar weinig geschikt tot het
opgewekt hervatten van een taak, waar zij nooit mee ophad.

"Ik wou, dat het altijd Kerstmis of Nieuwjaar was; zou dat niet
genoeglijk zijn?" vroeg Jo, akelig geeuwende.

"Wij zouden niet half zooveel plezier hebben als nu. Maar het _is_
zoo heerlijk soupeetjes bij te wonen en bouquetten te krijgen, en naar
partijen te gaan, en in een eigen rijtuig naar huis te rijden, veel te
lezen en te rusten en niet te werken. Dat is zooals rijke menschen het
hebben, en ik benijd altijd meisjes, die zulke dingen kunnen doen. O,
ik houd eigenlijk zoo dol veel van weelde," bekende Meta, terwijl ze
onderzocht, welke van twee versleten japonnen de minst versletene was.

"Kom, laten we maar niet zaniken, we kunnen het nu eenmaal zoo niet
hebben; laten we onze pakken dus maar opnemen en even tevreden
voorstappen als Moeder. Jullie weet, Tante March is een echte
nachtmerrie voor me, maar ik denk dat--als ik geleerd heb, haar
nukken zonder klagen te verduren, de last van mij af zal vallen,
of zoo licht worden dat ik er niets meer om geef."

Deze gedachte prikkelde Jo's verbeelding en bracht haar in een goed
humeur; maar Meta klaarde er niet door op, want haar last, uit vier
bedorven kinderen bestaande, scheen zwaarder dan ooit. Ze had zelfs
geen lust zich als naar gewoonte zoo mooi mogelijk te maken, door
een blauw dasje om haar boord te knoopen en haar haar op de netste
manier op te steken.

"Wat doet het er toe, of ik me netjes aankleed, als niemand me ziet,
behalve die lastige apen. Niemand geeft er een zier om, of ik er netjes
uitzie of niet," pruttelde ze en deed haar la met een ruk dicht. "Ik
zal mijn heele leven door moeten tobben en zwoegen, en alleen nu
en dan eens een pretje hebben, en oud en leelijk en kribbig worden,
omdat ik arm ben, en niet van mijn leven kan genieten zooals andere
meisjes. 't Is ellendig!"

Meta ging naar beneden met een verongelijkt gezicht en was aan 't
ontbijt alles behalve vriendelijk gestemd.

Iedereen scheen wel uit zijn humeur en knorrig. Bets had hoofdpijn en
lag op de canapé, troost zoekende bij de kat met haar drie kleintjes;
Amy pruilde omdat ze haar lessen niet geleerd had en haar overschoenen
niet kon vinden; Jo _wilde_ niet uitscheiden met fluiten en maakte
veel onnoodige drukte en beweging om klaar te komen; mevrouw March deed
haar uiterste best een brief af te krijgen, die volstrekt dadelijk op
de post moest en Hanna had een booze bui, want laat opblijven vleide
haar niet.

"Ik heb nog nooit zoo'n brompotten-familie gezien!" riep Jo, die
uit haar humeur raakte, toen ze een inktkoker omgegooid, haar veters
gebroken had, en op haar hoed was gaan zitten.

"En jij bent de brommerigste van allemaal!" antwoordde Amy en veegde
de som, die maar niet lukken wou, uit, met de tranen, die op haar
lei vielen.

"Bets, als je die akelige katten niet beneden in den kelder opsluit,
laat ik ze verdrinken!" dreigde Meta boos, terwijl ze zich zocht te
ontdoen van het katje dat langs haar rug was opgekropen en zich als
een klis aan haar vastklemde.

Jo lachte, Meta bromde, Bets smeekte om genade, en Amy huilde, omdat
zij niet kon onthouden, hoeveel negen maal twaalf was.

"Kinderen, kinderen! wees toch een oogenblik stil. Ik moet dezen brief
afmaken en jullie brengt mij totaal in de war door dat gekibbel,"
riep mevrouw March die voor den derden keer een zin in haar brief
doorhaalde.

Er was een poosje rust, onderbroken door Hanna, die naar binnen
stormde, twee heete blikken puddingvormen op tafel zette en weer
wegvloog. Dit was een vaste gewoonte, en de meisjes noemden ze
"moffen," want ze hadden geen andere, en op koude ochtenden warmden
ze hun handen aan die heete blikjes. Hanna vergat nooit ze te maken,
hoe druk of knorrig ze ook mocht zijn, want de wandeling was lang
en eentonig, en "de arme schapen" kregen niets anders dan die kleine
trommelkoek voor hun twaalfuurtje en kwamen zelden vóór drieën thuis.

"Liefkoos je katjes maar en beterschap met de hoofdpijn, Betsje. Goeden
dag, Moeder, we zijn van morgen een troep akeligheden geweest, maar
we komen als engelachtige wezens thuis. Kom Meta," en Jo stapte weg,
ten volle overtuigd dat de Pelgrims niet volgens hun plicht de reis
aanvaardden.

Voor ze den hoek om gingen, keken ze altijd nog eens om, want mevrouw
March stond altijd aan het raam om ze nog eens toe te knikken en na
te wuiven. 't Was net of de meisjes den dag niet goed zouden kunnen
doorkomen, als ze dat moesten missen. Want in welke stemming ze ook
mochten zijn, de laatste glimlach van Moeders lief gezicht liet nooit
na als een zonnetje op hen te werken.

"Als Moeder haar vuist tegen ons balde, in plaats van ons zoo
vriendelijk na te wuiven, zouden we ons verdiende loon hebben, want
ondankbaarder spoken dan wij zijn, heb ik nooit gezien!" riep Jo,
en trotseerde met een zekere voldoening den modderigen weg en den
scherpen wind.

"Gebruik toch zulke krasse uitdrukkingen niet," zei Meta van uit den
dichten sluier, waarin ze zich gehuld had als een non, die wars is
van de wereld.

"Ik houd van flinke, krachtige woorden, die iets beteekenen,"
antwoordde Jo, haar hoed grijpende, die op het punt stond weg te
vliegen.

"Geef jezelf zooveel scheldnamen als je verkiest; maar ik ben noch
een akeligheid, noch een spook, en verkies niet zoo genoemd te worden."

"Jij bent de verdrukte onschuld en vandaag bepaald ongenietbaar, omdat
je niet altijd "in den schoot der weelde" kunt zitten. Arm schatje,
wacht maar tot ik mijn fortuin heb gemaakt, dan zul je genieten
van rijtuigen en van vanilleijs, en van hooggehakte schoentjes en
bouquetten en van roodharige jongens om mee te dansen."

"Wat ben je toch dwaas, Jo!" maar Meta lachte om den onzin, en voelde
zich, of ze wilde of niet, toch opgevroolijkt.

"Wees blij, dat ik dwaas ben, want als ik mij ook zoo beleedigd
aanstelde en net zoo diep neerslachtig trachtte te zijn, als jij,
zouden wij een heerlijk leven hebben. Gelukkig maar dat ik altijd iets
kan vinden om het hoofd boven water te houden. Toe, mok niet langer,
maar kom vroolijk thuis, dan ben je de beste."

Jo gaf haar zuster een bemoedigend tikje op den schouder, toen ze
afscheid namen, waar ieder een verschillenden kant opging, drukte
haar klein warm trommeltje aan het hart en deed haar best opgeruimd
te zijn, in weerwil van het koude winterweer, het harde werk, en veel
onvoldane begeerten.

Toen mijnheer March zijn vermogen verloor, door een ongelukkigen
vriend bij te staan, hadden de twee oudste meisjes verzocht of zij
niet iets zouden mogen doen, om tenminste in hun eigen behoeften te
voorzien. Daar hun ouders meenden, dat ze niet te vroeg konden beginnen
met zich te gewennen aan werk en te streven naar onafhankelijkheid,
gaven ze hun toestemming, en beiden vatten hun werk op met dien vasten,
goeden wil, die in spijt van alle moeilijkheden ten laatste zeker
slaagt. Meta vond een plaats als gouvernante, en gevoelde zich rijk
met haar klein salaris. Ze kwam er rond voor uit, dat ze hunkerde naar
weelde, en armoede haar grootste verdriet was. Geen geld te hebben viel
haar zwaarder dan de anderen, omdat zij zich een tijd kon herinneren,
toen alles in huis mooi, het leven vol gemak en genot, en ontbering,
van welken aard ook, onbekend was. Terwijl ze haar best deed niet
jaloersch of ontevreden te zijn, was het niet meer dan natuurlijk,
dat ze dikwijls verlangde naar mooie dingen, vroolijke vrienden en
een gemakkelijk leven. Bij de familie King voelde ze dagelijks wat
haar ontbrak, want de oudere zusters dier kinderen gingen dien winter
voor het eerst uit, en Meta zag dikwijls met een oogwenk keurige
baljaponnen en dure bouquetten, woonde levendige gesprekken bij
over comedies, concerten, sleevaarten en pretjes van allerlei aard,
en zag geld weggegooid voor kleinigheden, die voor haar schatten
zouden geweest zijn. De arme Meta klaagde zelden, maar een gevoel
van onrechtvaardigheid maakte, dat ze soms bitter gestemd was jegens
iedereen, want ze had nog niet leeren beseffen, hoe rijk ze was in
datgene, wat alleen het leven waarde geeft.

Jo viel in den smaak van Tante March, die verlamd was en behoefte
had aan een bedrijvig persoontje om haar te bedienen. Toen de slag
viel had de kinderlooze oude dame aangeboden een van de meisjes als
haar kind tot zich te nemen, en zich zeer beleedigd getoond, omdat
haar aanbod werd afgeslagen. Andere vrienden deelden de Marches mee,
dat ze alle kans verloren hadden op een legaat van de oude rijke dame,
maar de onbaatzuchtige Marches hadden geantwoord:

"Wij kunnen onze meisjes niet afstaan; voor geen dozijn legaten. Rijk
of arm, we blijven bij elkaar en zullen samen gelukkig zijn."

Geruimen tijd wilde de oude dame niet tegen hen spreken, maar toen ze
Jo op zekeren dag bij een vriendin ontmoette, werd ze getroffen door
een zeker iets in haar grappig gezicht en vrije manieren en stelde ze
voor haar als gezelschapsjuffrouw te nemen. Dit viel volstrekt niet
in Jo's smaak, maar ze nam de betrekking aan, omdat zich niets beters
voordeed, en, tot ieders verbazing kon ze het zeer goed vinden met
haar oploopende bloedverwant. Nu en dan had er wel een stormachtig
tooneel plaats, en eens zelfs was Jo thuisgekomen met de verklaring,
dat ze het niet langer kon uitstaan, maar Tante March draaide altijd
gauw weer bij en verzocht haar nichtje met zulk een aandrang te willen
terugkomen, dat ze niet kon blijven weigeren, want in haar hart hield
ze veel van de oude, snibbige dame.

Ik geloof eigenlijk, dat de ware aantrekkingskracht zat in een groote
bibliotheek, die sinds den dood van Oom March een prooi geworden was
van stof en spinnen. Jo herinnerde zich den ouden, vriendelijken heer
nog zeer goed, die haar van zijn groote woordenboeken spoorwegen en
bruggen liet bouwen, haar vertelseltjes vertelde over de wonderlijke
plaatjes in zijn Latijnsche boeken, en lekkers voor haar kocht,
telkens als hij haar op straat tegenkwam. De sombere, stoffige kamer,
waar de bustes haar van de hooge boekenkasten aanstaarden, de globes,
maar vooral de onafzienbare massa boeken, waarin ze zich naar hartelust
kon begraven, maakten de bibliotheek een paradijs voor haar. Zoodra
deed Tante March niet haar dutje of kreeg ze bezoek, of weg vloog
Jo naar dat rustige plekje, nestelde zich in den grooten stoel, en
verslond dichtwerken, romans, geschiedboeken, reisbeschrijvingen en
plaatwerken, als een echte boekworm. Maar ook dat geluk duurde als
naar gewoonte niet heel lang; Jo kon er zeker van zijn, dat zoodra ze
het beslissend punt in een roman, het aandoenlijkste couplet in een
lied, of het gevaarlijkste avontuur van haar reiziger genaderd was,
een schrille stem zou roepen:

"Jose-phine! Jose-phine!" en dan moest ze haar Eden verlaten om
wol te winden, den poedel te wasschen, of urenlang uit "Belsham's
Verhandelingen" voor te lezen.

Jo's eerzucht ging er naar uit, iets groots te doen; ze kon zelf
niet zeggen wat, maar ze liet het aan den tijd over dit te openbaren,
en inmiddels bestond haar grootste verdriet hierin, dat ze niet naar
hartelust kon lezen, loopen en beweging nemen. Een driftig humeur,
een scherpe tong en een rustelooze geest brachten haar telkens
in moeilijkheden, en haar leven bestond uit vallen en opstaan,
aandoenlijk en grappig tegelijk. Maar de oefenschool, die ze bij
Tante March doormaakte, was juist wat ze noodig had, en de gedachte
dat ze iets deed voor haar eigen onderhoud maakte haar gelukkig,
in spijt van het onophoudelijk: "Jose-phine!"

Bets was te teer en te verlegen om naar school te gaan; er was een
proef mee genomen, maar ze had zooveel geleden, dat men het had moeten
opgeven; ze leerde nu thuis bij haar vader. Zelfs na zijn vertrek, en
terwijl haar moeder geroepen was om haar beste krachten te wijden aan
een vereeniging tot hulp en ondersteuning van de militairen te velde,
ging Bets trouw alleen voort en deed haar uiterste best. Ze was een
huishoudelijk schepseltje en hielp Hanna het huis netjes en gezellig
houden voor de werkende leden van het gezin, zonder ooit eenige andere
belooning te wenschen dan de liefde der haren. De dagen waren lang en
stil voor haar, maar werden niet eenzaam of in ledigheid doorgebracht,
want haar kleine wereld was bevolkt met denkbeeldige vrienden en
ze was van nature een werkzaam bijtje. Elken morgen moesten er zes
poppen opgenomen en aangekleed worden, want Bets was nog een kind en
hield nog evenveel als vroeger van haar lievelingen, al was geen van
de zes ook meer gaaf of mooi; het waren allemaal afgedankte invaliden,
want toen haar zusters te groot waren geworden voor die liefhebberij,
gingen ze op haar over, omdat Amy nooit iets wilde hebben, dat oud en
leelijk was. Bets vertroetelde ze juist om die reden en richtte een
hospitaal op voor gebrekkige poppen. Nooit stak ze een speld in hun
katoenen ledematen, nooit hoorden ze een onvriendelijk woord of werden
ze geslagen; het hartje van de meest terugstootende zelfs werd nooit
gekrenkt door verwaarloozing, maar allen werden met onuitputtelijke
teederheid gevoed en gekleed, verzorgd en geliefkoosd. Eén zwerveling
uit het poppendom had aan Jo toebehoord, en was, na een stormachtig
leven in de prullemand terecht gekomen, uit welk somber armhuis
ze bevrijd werd door Bets en naar het hospitaal gebracht. Daar de
stakkerd haar achterhoofd kwijt was, zette Bets haar een lief klein
mutsje op, en daar de armen en beenen in den slag waren gebleven,
wikkelde ze haar in een deken, om dit gebrek voor aller oogen te
bedekken, terwijl ze haar beste kribje aan deze kwijnende zieke
afstond. Indien iemand getuige was geweest van de zorg, aan dit popje
besteed, zou het zeker zijn hart getroffen hebben, al wekte het ook
tegelijkertijd den lachlust op. Bets bracht haar kleine bouquetjes,
las haar voor, ging met haar in de lucht, warm ingestopt onder haar
mantel, zong wiegeliedjes voor haar, en zou nooit naar bed gaan, zonder
een kus te drukken op het verveloos gezichtje en zacht te fluisteren:
"Ik hoop, lieveling, dat je een goeien nacht zult hebben."

Bets had haar moeilijkheden zoo goed als de anderen, en daar zij geen
engel was, maar een zeer menschelijk klein meisje, schreide ze dikwijls
een deuntje, zooals Jo zei, omdat ze geen muziekles en geen mooie
piano kon krijgen. Ze hield zooveel van muziek, deed zoo haar best
om vooruit te komen en studeerde zoo gelukkig op het rammelende oude
instrument, dat de een of ander (om niet van Tante March te spreken)
haar waarlijk wel helpen mocht.

Maar niemand deed het, en niemand zag hoe Bets, wanneer ze alleen
was, de tranen afwischte van de gele oude toetsen, die zoo ontstemd
waren. Ze deed haar werk zingend als een kleine leeuwerik, was nooit
te vermoeid om voor Moeder en de meisjes te spelen, en zei telkens
weer opnieuw hoopvol tot zichzelve: "Ik weet, dat ik mettertijd mijn
muziek nog eens krijgen zal, als ik maar goed oppas."

Er zijn veel van die Betsy's in de wereld, verlegen en stil in een
hoekje verscholen, tenzij men ze noodig heeft, en zoo opgeruimd zich
zelf vergetend voor anderen, dat niemand hun opofferingen ziet, totdat
de kleine krekel aan den haard ophoudt met zingen en de liefelijke
zonnige verschijning verdwijnt, stilte en schaduw achterlatend.

Als iemand aan Amy gevraagd had, wat de grootste beproeving van haar
leven was, zou ze zonder aarzelen geantwoord hebben: "Mijn neus." Toen
ze nog heel klein was, had Jo haar bij ongeluk in het kolenhok laten
vallen, en Amy hield vol, dat die val voor altijd haar neus bedorven
had. Hij was niet dik of rood, alleen maar een beetje stomp, en al het
knijpen ter wereld kon hem geen sierlijke punt geven. Niemand dan zij
zelf vond het bizonder betreurenswaard, en het lichaamsdeel deed zijn
best te groeien, maar Amy gevoelde diep het gemis van een Grieksch
neusje, en teekende vellen vol mooie exemplaren om zich te troosten.

"De klein Raphaël," zooals de zusjes haar noemden, had een bepaald
talent voor teekenen, en was niet gelukkiger dan wanneer ze bloemen
copieerde, of verhaaltjes met allerlei zonderlinge plaatjes kon
versieren. Dikwijls klaagden haar onderwijzers er over dat ze in plaats
van haar sommen te maken, haar lei vol teekende met dieren; de witte
bladen van haar atlas gebruikte ze om kaarten op na te teekenen en de
bespottelijkste caricaturen fladderden op een ongelukkig oogenblik
uit al haar boeken. Ze rolde zoo goed ze kon door haar lessen, en
wist aan straf te ontkomen door een voorbeeldig goed gedrag. Daar ze
een goed humeur had, en de gelukkige gave bezat te behagen, zonder er
moeite voor te doen, was ze de lieveling van al haar kennisjes. Haar
kleine gemaaktheden en pedanterieën werden zeer bewonderd, evenals
haar talenten, want behalve teekenen, kon zij twaalf stukjes spelen,
aardig handwerken en Fransch lezen, zonder meer dan twee derde der
woorden verkeerd uit te spreken. Daarbij kon ze op zoo'n droevigen
toon zeggen: "Toen Papa rijk was, deden wij zoo en zoo," dat het
heusch aandoenlijk klonk; en de meisjes op school vonden haar lange
woorden wel wat driftig, maar toch "leuk".

Men was mooi op weg Amy te bederven, want iedereen vertroetelde
haar, en de kiemen van ijdelheid en zelfzucht ontwikkelden zich
voorspoedig. Er was echter iets dat die ijdelheid beteugelde; Amy moest
de kleeren van haar nichtje afdragen. Nu had Florence's mama volstrekt
geen smaak, en Amy vond het vreeselijk, dat ze een rooden, in plaats
van een blauwen hoed moest opzetten, bij jurken die haar niet kleurden,
en akelig mooie boezelaars, die haar niet pasten. Alles was goed,
netjes gemaakt en weinig versleten, maar Amy's kunstenaarsoog werd
pijnlijk aangedaan, vooral dezen winter, nu haar schoolpak bestond
uit een donker paarse jurk met gele moesjes en zonder eenig garneersel.

"Mijn eenige troost is, dat Moeder tenminste geen opnaaisels in mijn
jurken doet, telkens als ik ondeugend ben, zooals de moeder van Mary
Park," zei ze met tranen in de oogen tegen Meta. "O, dat is wezenlijk
iets verschrikkelijks; want Mary is soms zoo brutaal geweest, dat haar
jurk tot boven haar knieën komt en ze niet naar school durft. Als ik
aan zoo'n _deggeradatie_ denk, heb ik nog liever mijn platten neus
en mijn paarse jurk met gele stippen."

Meta was Amy's vertrouwde en raadsvrouw, en door de wonderlijke
aantrekkingskracht die er dikwijls tusschen twee tegenovergestelde
naturen bestaat, was Jo die van de zachte, vriendelijke Bets. Alleen
aan Jo vertelde het schuwe kind haar gedachten, en zonder het te
weten oefende ze op haar groote, wilde zuster meer invloed uit, dan
eenig ander lid van het gezin. De twee oudste meisjes waren veel voor
elkander, maar beide namen een van de jongere onder hun bescherming
en zorgden er voor op hun manier; "bemoederden" ze, zooals ze het
noemden, en gaven de zusjes de plaats der onttroonde poppen, met het
moederlijk instinct van aankomende meisjes.

"Heeft niemand iets te vertellen? 't Is zóó'n saaie dag geweest,
dat ik naar een opvroolijking verlang," zei Meta, toen ze 's avonds
bij elkaar zaten te naaien.

"Ik heb nogal een grappigen dag bij Tante gehad, en ik trok vandaag
aan 't langste eind," begon Jo, die heel graag vertelde. "Ik moest
natuurlijk uit dien eindeloozen Belsham lezen, en dreunde maar voort,
zooals gewoonlijk, want Tante valt gauw in slaap, en dan haal ik
het een of ander mooi boek voor den dag en lees als een bezetene,
totdat ze wakker wordt. Vandaag werd ik er zelf slaperig van, en
voor dat ze nog begon te knikkebollen, gaapte ik zoo hoorbaar, dat ze
mij vroeg, wat ik er mee bedoelde mijn mond zoo wijd open te zetten;
't was of ik het heele boek wel zoo wou opslokken.

"Ik wou dat ik het kon, dan was ik er af," zei ik met een ernstig
gezicht.

"Jullie begrijpt, toen kreeg ik een lange preek over mijn verkeerdheden
en raadde ze me aan er eens stil over te blijven nadenken, terwijl zij
zich eens voor een oogenblikje "van binnen zou gaan bekijken." Nou,
dat "oogenblikje" duurt gewoonlijk nogal heel lang, en zoodra ik dus
haar muts zag heen en weer wiebelen als een topzware dahlia, haalde ik
"De predikant van Wakefield" uit mijn zak, en las zoo vlug ik kon,
met één oog op hem en één op Tante. Ik was juist gekomen, tot waar
de heele familie in 't water valt, toen ik hardop begon te lachen. Ik
_dacht_ niet meer aan Tante, dat snap je! Ze werd wakker, maar bleek
na haar slaapje wat beter gehumeurd, commandeerde me, haar een eindje
voor te lezen en eens te laten zien, welk beuzelachtig boek ik de
voorkeur gaf boven den waardigen en leerzamen Belsham. Ik deed mijn
uiterste best en 't beviel haar puik, maar ze zei niets anders dan:

"Ik begrijp niet waar dat allemaal over is; begin nog eens van voren
af aan, kind!"

Ik begon opnieuw en maakte de Primroses zoo belangwekkend
mogelijk. Toen 't haar juist erg boeide, hield ik midden in een passage
op en zei zachtzinnig: "Ik ben bang, dat het u vervelen zal, Tante;
wil ik nu maar uitscheiden?"

Ze nam haar breiwerk op, dat ze had laten vallen, keek mij heel scherp
aan door haar bril en zei kortaf:

"Lees het hoofdstuk uit en wees niet brutaal, jongejuffrouw."

"Erkende ze later, dat ze 't mooi vond?" vroeg Meta.

"Wel neen! maar ze liet den ouden Belsham gelukkig rusten, en toen ik
van middag terugkwam om mijn handschoenen, zat ze weer zoo verdiept
in haar lievelingsschrijver, dat ze niet eens hoorde, hoe ik in de
gang liep te springen en te dansen, uit blijdschap over den goeden
tijd, die ophanden is. Wat zou ze een plezierig leven kunnen hebben,
als ze maar wou. Ik benijd haar niets, al heeft ze ook nog zooveel
geld, want alles wel beschouwd, hebben rijke menschen bijna evenveel
moeilijkheden als arme, geloof ik," voegde Jo er philosofisch bij.

"Nu schiet mij ook iets te binnen om te vertellen," zei Meta. "Het is
niet zoo leuk, als dat van Jo, maar ik heb er op mijn terugwandeling
over loopen denken. Bij de Kings vond ik vandaag alles van
streek, en een van de kinderen zei, dat haar oudste broer iets heel
verschrikkelijks had gedaan en dat Papa hem weggejaagd had. Ik hoorde
mevrouw King schreien en mijnheer King heel hard spreken, en Grace
en Ellen keerden hun gezicht af, toen ze mij voorbijgingen, om niet
te laten zien hoe rood hun oogen waren. Ik vroeg natuurlijk naar
niets; maar 't speet me zoo voor hen allemaal, en ik was eigenlijk
blij, dat ik geen broer had, die slechte dingen deed en de familie
onteerde. Ontzettend lijkt me dat."

"Nu maar, ik vind, op school te pronk gezet te worden ook iets
ontzettends," zei Amy en schudde haar hoofd, alsof haar ondervinding
in het leven al bijzonder treurig was. "Susie Perkins kwam van
morgen op school met een beelderig ringetje aan, met een donkerrood
steentje. Ik wou het vreeselijk graag hebben, en dacht maar al: hè,
'k wou dat ik Susie was! Maar later teekende ze een portret van meneer
Davis, met een monsterachtigen neus en een bochel, en de woorden:
"Jonge dames, mijn oog is op u gevestigd," kwamen uit zijn mond
in een soort van ballon. Wij stikten er om, maar opeens _was_ zijn
oog op ons gevestigd, en schreeuwde hij Susie toe, hem haar lei te
brengen. Ze was _geparalitizeerd_ van schrik, maar ging toch en o,
wat denk jullie, dat hij deed? Hij trok haar bij een oor, verbeeld
je! is het niet verschrikkelijk en duwde haar onder het bord, waar
ze een half uur moest blijven staan en haar lei zóó voor zich houden,
dat iedereen de teekening zien kon."

"Moesten de meisjes niet onbedaarlijk lachen?" vroeg Jo, die erg veel
schik had in het geval.

"Lachen! geen een, ze zaten zoo stil als muizen en Susie schreide
vreeselijk, dat kan ik je wel zeggen. Ik benijdde haar toen heusch
niet meer, want ik geloof, dat zelfs duizend gouden ringetjes mij
na zooiets niet meer gelukkig zouden hebben gemaakt. Nooit, nooit
zou ik zoo'n vernederenden morgen hebben kunnen doorkomen," en Amy
naaide weer voort, in het trotsch bewustzijn van haar braafheid en
het gelukkig ten einde brengen van zoo'n sierlijke zinsnede.

"Ik heb heelemaal vergeten aan tafel te vertellen, wat ik van morgen
voor aardigs gezien heb," kwam nu ook Bets uit den hoek, terwijl
ze al pratende Jo's rommelig mandje opruimde. "Toen ik voor Hanna
oesters ging halen, was mijnheer Laurence in den vischwinkel, maar
hij zag me niet, want ik stond achter een ton en hij was bezig met
Cutter, den vischboer. Toen kwam er een arme vrouw met een emmer en
luiwagen en vroeg Cutter, of ze de straat mocht schrobben voor wat
visch, omdat ze geen eten had voor haar kinderen en haar werk was
misgeloopen. Cutter had haast en zei nogal knorrig: "Neen," en ze wou
al hongerig en bedroefd weggaan, maar toen schoof mijnheer Laurence
haar met zijn wandelstok een grooten visch toe. 't Arme menschje was
zoo blij en verbaasd, dat ze den visch in haar arm nam en mijnheer
wel tienmaal bedankte. Hij zei, dat ze nu maar gauw heen moest gaan
en den visch dadelijk koken; en toen liep ze dolblij, op een drafje,
naar huis. Aardig van hem, hè? O, ze zag er zoo grappig uit, toen
ze dien grooten, glibberigen visch zoo aan haar hart drukte en zei,
dat mijnheer Laurence er den hemel aan had verdiend."

Toen allen over Bets' verhaal waren uitgepraat, vroegen de meisjes
of Moeder niets beleefd had en na een oogenblik nadenkens begon
Mevrouw March:

"Terwijl ik van morgen blauw baaien borstrokken zat te knippen in
het magazijn, voelde ik me ongerust over Vader, en dacht er over
hoe eenzaam en bedroefd we toch zouden zijn, als hem eens iets
overkwam. Dat was nu wel niet heel wijs van me, maar ik bleef aan
het tobben, totdat er een oud man binnenkwam met een briefje voor
enkele dingen. Hij ging dicht bij me zitten en ik sprak hem eens toe,
want hij zag er zoo arm en vermoeid en bezorgd uit.

"Heb je zoons in 't leger?" vroeg ik, want het briefje, dat hij bracht,
was niet voor mij.

"Ja mevrouw," vertelde de man, ik had er vier, maar er zijn er al
twee doodgeschoten en één zit gevangen, en nu ga ik den vierden eens
opzoeken. Die ligt hard ziek in een hospitaal in Washington."

"Je hebt wel veel voor je vaderland over gehad," zei ik, en ik voelde
nu eerder hoogachting dan medelijden.

"Geen zier meer dan ik moest, mevrouw. Ik zou zelf gaan, als ik maar
iets waard was; omdat ik het niet ben, geef ik mijn jongens, en ik
geef ze van heeler harte."

"Hij sprak zoo opgeruimd, keek me zoo oprecht aan, en scheen zoo
gelukkig, dat hij zijn alles geven kon, dat ik mij over mijzelf
schaamde. Ik had maar één man gegeven en vond het veel, terwijl hij
er vier gaf zonder morren; ik had al mijn dochtertjes thuis om mij
te troosten, en zijn laatste zoon wachtte mijlen ver op hem, om hem
misschien voor altijd vaarwel te zeggen. Ik voelde mij zoo rijk, zoo
gelukkig, toen ik mijn voorrechten overdacht, dat ik een flink pakje
voor hem maakte, hem wat geld gaf en hem hartelijk dankte voor de les,
die hij me gegeven had."

"Vertel nog eens wat, Moeder, zoo'n soort verhaal, als dit. Ik denk
er graag later nog eens over na, als het wezenlijk gebeurd en niet
te preekachtig is," zei Jo, na een oogenblik van algemeen stilzwijgen.

Mevrouw March glimlachte en begon terstond, want ze had sinds jaar
en dag vertelseltjes verteld aan dit kleine gezelschap, en wist,
hoe ze bezig te houden.

"Er waren eens vier meisjes, die alles bezaten, wat ze noodig hadden;
kleeren, eten en drinken in overvloed, tal van gemakken en genoegens,
lieve vrienden en ouders, die ze innig liefhadden, en toch waren ze
niet tevreden. (Hier wierpen de hoorderessen elkander steelsgewijze
blikken toe en begonnen ijverig te naaien). Deze meisjes verlangden
niets liever dan goed te zijn en namen veel flinke besluiten, maar--ze
kwamen ze niet al te best na en zeiden gedurig: "Als wij dit maar
hadden," of: "Als we dat maar konden doen," heelemaal vergetende,
hoeveel ze al hadden, en hoeveel prettige dingen ze toch al konden
doen; daarom vroegen ze eens aan een oude vrouw, of ze hun niet een
toovermiddeltje kon geven om zich gelukkig te voelen, en het oudje
antwoordde: zoodra als je ontevreden bent, denk dan eens na, over je
zegeningen, en weest dankbaar." (Hier keek Jo plotseling op, alsof
ze iets wilde zeggen, maar ze veranderde van gedachte, toen ze zag,
dat het verhaal nog niet uit was).

"Daar ze verstandige meisjes waren, besloten ze haar raad op te
volgen en weldra waren ze verbaasd over de goede uitwerking. De eene
ontdekte, dat geld niet bij machte is schande en droefheid uit de
huizen der rijken te bannen; een andere, dat zij, hoewel arm, vrij
wat gelukkiger was door haar jeugd, gezondheid en opgeruimd humeur,
dan zekere knorrige, zwakke, oude dame, die niet genieten kon van haar
schatten; een derde dat, hoe onaangenaam het ook wezen mocht het eten
te helpen klaarmaken, 't nog veel harder was er om te moeten bedelen,
en de vierde, dat zelfs gouden ringetjes niet zooveel waard zijn als
een goed gedrag. Daarom sloten ze een verbond, niet langer te klagen,
maar te genieten van het geluk dat ze hadden en te trachten zich dat
waardig te maken; en ik geloof, dat ze nooit teleurgesteld werden of
berouw kregen, dat ze den raad van die oude vrouw hadden opgevolgd."

"Moeder, Moeder, dát is ondeugend van u, om onze eigen verhalen als
een wapen tegen ons te gebruiken en ons een preek te geven, in plaats
van een lang verhaal," riep Meta.

"Ik houd wel van dat soort van preeken; ze lijken op die van Vader,"
zei Bets, terwijl ze peinzend de spelden op Jo's kussentje gelijk stak.

"Ik klaag niet _half_ zooveel als de anderen, en ik zal nu meer dan
ooit mijn best doen, want ik heb een waarschuwing gehad door Susie,"
zei Amy op zedigen toon.

"We hadden het lesje noodig en zullen het niet vergeten. _Als_ we het
soms doen, moet u maar tegen ons zeggen, wat Tante Chloe in de negerhut
zei: "Denk aan je voorrechten, kinders, denk aan je voorrechten,"
voegde Jo er bij, die, al zou het haar ook haar leven gekost hebben,
niet nalaten kon uit de kleine preek een grapje te halen, hoewel ze
die even goed ter harte nam als de anderen.




HOOFDSTUK V.

GOEDE BUREN.


"Wat ter wereld ga je nu doen, Jo?" vroeg Meta op een sneeuwachtigen
middag, toen haar zuster de gang door kwam stappen, met overschoenen
aan, een ouden mantel om, een versleten hoed op het hoofd, een bezem
in de eene hand en een schop in de andere.

"Buiten wat bewegingen nemen," antwoordde Jo met van ondeugendheid
flikkerende oogen.

"Ik zou denken, dat twee lange wandelingen per dag genoeg waren. Het
is koud en akelig buiten, en ik raad je, liever warm en droog bij
't vuur te blijven, zooals ik van plan ben," zei Meta huiverend.

"Ik volg nooit iemands raad op, ik kan niet den heelen dag stilzitten,
en omdat ik nu eenmaal geen poes ben, houd ik er niet van bij het
vuur te zitten dommelen. Ik houd van avonturen, en ik ga ze opzoeken."

Meta ging weer in de kamer om haar voeten te roosteren en "Ivanhoe"
te lezen, en Jo toog met grooten ijver aan 't werk. De sneeuw lag
niet hoog en met haar bezem had zij gauw een pad schoon geveegd, de
heele lengte van den tuin, zoodat Bets, als de zon doorkwam, zou kunnen
wandelen, want de zieke poppen hadden behoefte aan frissche lucht. Het
huis der familie March grensde aan dat van den heer Laurence; beide
lagen in een der buitenwijken, waar het nog landelijk was, met boschjes
en laantjes, groote tuinen en stille straten, en een lage heg scheidde
de twee eigendommen. Aan de eene zijde stond een oud, bruin huis,
dat er wel wat kaal en armoedig uitzag, nu het beroofd was van de
dichte wijngaard-blâren, die in den zomer zijn muren bedekten,
en van de bloemen, die het dan omgaven; aan de andere zijde een
statig steenen gebouw, dat duidelijk de kenteekenen droeg van gemak
en weelde: van het groote koetshuis en den goed onderhouden tuin af,
tot de serre toe, terwijl men hier en daar tusschen de zware gordijnen
door, een kijkje kon nemen van de weelde daar binnen. Toch scheen het
een eenzaam, uitgestorven soort van huis, want geen kinderen stoeiden
op het grasveld, geen moederlijk gelaat glimlachte ooit achter de
vensters en zelden ging er iemand in of uit, behalve de oude heer en
zijn kleinzoon.

Voor Jo's levendige verbeelding scheen de mooie villa een soort van
betooverd paleis, vol heerlijke, wonderlijke dingen, waarvan niemand
genoot. Ze had er al lang naar gehunkerd deze verborgen pracht eens
te zien en "die jongen van hiernaast" te leeren kennen, die er wel
naar uitzag, alsof hij kennis wilde maken, als hij maar wist hoe te
beginnen. Sedert de partij was ze begeeriger dan ooit geweest en had
ze menig plan gemaakt om vriendschap met hem te sluiten; maar in den
laatsten tijd scheen hij nooit voor den dag te komen, zoodat Jo al
begon te denken, dat hij weg was, toen ze op zekeren dag voor een
der bovenvensters, een gebruind gezicht zag verschijnen, dat met
verlangende oogen naar hun tuin tuurde, waar Bets en Amy elkander
met sneeuwballen gooiden.

"Die jongen snakt naar gezelschap en vroolijkheid," zei ze tot zich
zelf. "Zijn grootvader weet niet wat goed voor hem is en houdt hem
eenzaam opgesloten. Hij heeft behoefte aan een troep jongens om mee
te spelen, of aan iemand die jong en vroolijk is. Ik heb grooten lust
eens over te wippen en dat aan den ouden heer te gaan vertellen."

Dat denkbeeld vatte post bij Jo, die graag waagstukken volbracht en
Meta altijd ergerde door haar wonderlijke bedenksels. Het plan om "over
te wippen" werd niet vergeten, en toen de sneeuwmiddag kwam, besloot
Jo eens te probeeren wat ze kon doen. Zoodra ze mijnheer Laurence zag
wegrijden, stapte ze naar buiten om een pad tot aan de heg te maken,
waar ze even rust hield en eens rondkeek. Alles was stil, de gordijnen
beneden waren neergelaten, de bedienden niet te zien, en nergens iets
te bekennen, behalve een donker hoofd voor een der bovenramen.

"Daar is hij," dacht Jo, "arme jongen! heelemaal alleen en ziek op
zoo'n somberen dag. Het is schande! Ik zal een sneeuwbal naar boven
gooien, dan zal hij wel eens kijken, en dan zal ik hem eens een
vriendelijk woordje toeroepen."

Een stevige bal vloog de lucht in, en het hoofd keerde zich dadelijk
om en vertoonde een gezicht, dat onmiddellijk begon te glimlachen. Jo
knikte, lachte terug en riep, zwaaiend met haar bezem:

"Hoe gaat het? Ben je ziek?"

Laurie schoof het raam op en riep met een schorre stem:

"Wat beter, dank je. Ik ben geweldig verkouden geweest en heb een
week huisarrest gehad."

"Dat spijt me. Wat voer je uit?"

"Niks, 't is hier zoo stil als in een graf."

"Lees je niet?"

"Niet veel; ze willen het niet hebben."

"Kan niemand je voorlezen?"

"Grootpapa doet het soms, maar hij vindt mijn boeken vervelend en ik
heb er een hekel aan, het altijd aan Brooke te vragen."

"Is er dan niemand, die je eens komt opzoeken?"

"Er is niemand, dien ik graag zou willen zien. Jongens maken zoo'n
kabaal en ik heb erge hoofdpijn."

"Is er niet het een of ander aardig meisje, dat je zou willen
voorlezen en gezelschap houden? Meisjes zijn stil en spelen graag
voor ziekenoppasster."

"Ik ken er geen een."

"Je kent mij toch!" begon Jo lachend en zweeg toen.

"Dat is waar! Wil jij komen?" riep Laurie.

"_Ik_ ben toevallig _niet_ stil en aardig, maar ik wil wel komen,
als Moeder 't goedvindt. Ik zal 't haar even vragen. Doe het raam nu
weer dicht als een brave jongen en wacht tot ik kom."

Met die woorden nam Jo den bezem op haar schouder en wandelde naar
huis, in nieuwsgierige afwachting, wat de anderen wel tegen haar
zeggen zouden. Laurie, wat opgewonden bij de gedachte, dat hij bezoek
zou krijgen, vloog rond om alles in orde te maken; want hij was,
zooals mevrouw March het uitdrukte, "een heertje", en ter eere van
de verwachte gast, borstelde hij zijn haar glad, deed hij een schoon
boord om, en begon hij de kamer op te ruimen, die er, ondanks een
half dozijn dienstboden, alles behalve netjes uitzag. Na een poosje
werd er haastig aan de bel getrokken en een flinke stem vroeg naar
"mijnheer Laurie", waarop een verbaasde dienstbode naar boven liep
om een jonge dame aan te dienen.

"In orde, laat haar maar boven komen, 't is juffrouw Jo," zei Laurie
en ging Jo tot aan de deur van zijn kleine zitkamer te gemoet. De
bezoekster zag er blozend en vriendelijk uit en was volmaakt op haar
gemak; in de eene hand hield ze een dekschaaltje en in de andere Bets'
drie kleine katjes.

"Hier ben ik met pak en zak," zei ze vroolijk. "Moeder laat je
vriendelijk groeten en was heel blij, dat ik iets voor je kon
doen. Meta wou, dat ik wat blanc manger meenam; ze heeft ze zelf zoo
lekker klaargemaakt, en Bets dacht, dat je haar katjes wel aardig
zou vinden. Ik wist wel, dat je er om lachen zou, maar ik kon het
haar niet weigeren, ze wou zoo graag iets voor je doen."

Het toeval wilde, dat Bets' pleegkinderen juist van pas kwamen, want
Laurie vergat al lachende om de jolige jonge poesen zijn verlegenheid
en was dadelijk heel gezellig.

"Dat ziet er te lekker uit om op te eten," zei hij glimlachend, toen
Jo het deksel van het schaaltje nam en den blanc manger vertoonde,
omgeven door een krans van groene blaadjes en de vuurroode bloemen
van Amy's lievelings-geranium.

"Het is niet veel bijzonders, maar ze waren allemaal even
vriendschappelijk gestemd en wilden dat ook graag toonen. Zeg
aan de meid, dat ze het bewaart voor van avond bij de thee; er is
niets scherps in, zoodat j'er gerust van kunt eten; 't is een echt
ziekenkostje en glijdt gemakkelijk naar binnen, zonder je pijnlijke
keel zeer te doen. Wat is dit een gezellige kamer."

"Dat zou hij kunnen zijn, als 't hier maar wat netter was, maar de
meiden zijn lui, en ik weet niet hoe ik het aan moet leggen om te
maken, dat ze den boel onderhouden; 't is vervelend."

"Ik zal 't binnen een paar minuten in orde brengen; want er mankeert
niets aan, dan dat het om den haard wat aangestoft moet worden, zoo--en
nu de ornamenten recht op den schoorsteen,--zoo en de boeken hier en de
fleschjes daar, en je canapé met den rug naar het licht en de kussens
een beetje opgeschud. Ziezoo, nu is het prettig."--En dat was waar,
want al lachend en pratend had Jo de dingen op hun plaats gezet en de
kamer een heel ander aanzien gegeven. Laurie keek in eerbiedige stilte
naar haar; en toen ze hem uitnoodigde op de canapé te gaan zitten,
zette hij zich met een zucht van voldoening neer en zei dankbaar:

"Dank je wel! Ja, dat ontbrak er aan. Neem nou als t' je belieft dien
grooten stoel en laat ik iets doen om mijn gast te amuseeren."

"Neen, ik kwam juist om jou te amuseeren. Zal ik iets voorlezen?" en Jo
keek verlangend naar een stapeltje uitlokkende boeken in de nabijheid.

"Dank je, ik heb ze allemaal al gelezen en als je 't goedvindt zou
ik liever wat praten," antwoordde Laurie.

"Heel goed, ik kan den heelen dag wel praten, als je me maar aan den
gang brengt. Bets zegt, dat ik nooit weet op te houden."

"Is Bets niet het meisje met de roode wangen, dat veel thuis blijft
en soms uitgaat met een mandje?" vroeg Laurie belangstellend.

"Ja, dat is Bets, ze is mijn lievelingetje en een echte dot."

"De mooie is Meta, en de kleine met de krullen Amy, is 't niet?"

"Hoe ben je dat te weten gekomen?"

Laurie bloosde, maar antwoordde oprecht: "Och, zie je, ik hoor jullie
dikwijs elkaar roepen, en als ik hier boven alleen ben, kan ik niet
nalaten naar je huis te kijken; jullie schijnt altijd zooveel pret
te hebben. Neem me niet kwalijk, dat ik zoo gegluurd heb, maar je
vergeet soms wel eens het gordijn te laten vallen voor het raam, waar
de bloemen staan, en als de lamp dan aangestoken is, lijkt het precies
een plaatje: het vuur en jullie allemaal om de tafel met je moeder;
ze zit met haar gezicht hier naar toe en ze ziet er zoo vriendelijk
uit achter die bloemen, dat ik niet kan laten er naar te kijken. Ik heb
geen moeder zooals je weet," en Laurie pookte in het vuur om een lichte
trilling van zijn lippen, die hij niet kon bedwingen, te verbergen.

De droefgeestige, hongerige blik in zijn oogen vond rechtstreeks den
weg naar Jo's warm hart. Ze was zoo eenvoudig opgevoed, dat er geen
oogenblik dwaze gedachten in haar hoofd kwamen en ze op vijftienjarigen
leeftijd even onschuldig en open was als een kind. Laurie was ziek
en eenzaam; en gevoelende hoe rijk zij was aan huiselijk geluk en
onderlinge liefde, wilde ze dien schat graag met hem deelen. Haar
donkere oogen keken heel vriendelijk en haar scherpe stem klonk
ongewoon zacht, toen ze zei:

"We zullen dat gordijn nooit meer dicht doen, en ik geef je permissie
zooveel te gluren als je wilt. Maar ik zou veel liever willen, dat je
in plaats van naar ons te zitten kijken, ons eens kwam opzoeken. Moeder
zou zoo hartelijk voor je zijn, en Bets kon voor je zingen, als ik
het haar vroeg en Amy dansen; Meta en ik zouden je aan 't lachen
kunnen maken met onze gekke vertooningen en zoo konden we samen een
dolprettigen tijd hebben. Zou je grootvader het goed vinden?"

"Ik denk het wel, als je moeder het hem vroeg. Grootpapa is heel
aardig, al ziet hij er niet naar uit, en hij laat me vrij wel doen wat
ik wil; hij is alleen maar bang, dat ik lastig zou zijn voor vreemden,"
zei Laurie opgevroolijkt.

"Wij zijn geen vreemden, wij zijn buren, en je hoeft nooit te denken,
dat het ons lastig zou zijn. Wij _verlangen_ er naar dat je komt;
ik heb al zoo vaak geprobeerd kennis te maken. We wonen hier nog niet
lang, maar we kennen toch al onze buren, behalve jullie."

"Ja, zie je, Grootpapa leeft in zijn boeken, en geeft niet veel om
de buitenwereld. Mijnheer Brooke, mijn gouverneur, woont hier niet
in huis, en ik heb niemand om met mij te loopen, dus blijf ik maar
thuis en breng, zoo goed en zoo kwaad het kan, mijn tijd door."

"Wat saai. Je moest het maar eens wagen om overal, waar je gevraagd
wordt, een visite te gaan maken; dan zou je een massa vrienden krijgen
en gelegenheid hebben om uit te gaan. Je moet j' er niet aan storen, of
je wat verlegen bent; dat zal wel overgaan, als je maar veel uitgaat."

Laurie kreeg weer een kleur, maar werd toch niet boos, dat hij zoo van
verlegenheid beschuldigd werd, want Jo scheen zoo welgezind, dat het
niet mogelijk was haar rondborstige verklaringen anders op te nemen,
dan ze bedoeld waren.

"Ga je op een prettige school?" vroeg hij, van onderwerp veranderend
na een kleine pauze, waarin hij in het vuur had zitten staren en Jo
voldaan had zitten rondkijken.

"Ik ga niet naar school, ik ben een man van zaken, een "meisje" van
zaken, bedoel ik. Ik houd mijn tante gezelschap, een lieve, kribbige,
oude ziel," antwoordde Jo.

Laurie opende zijn mond om nog een andere vraag te doen, maar zich
bijtijds herinnerende, dat het niet beleefd is te veel naar iemands
omstandigheden te informeeren, deed hij hem weer dicht en keek min of
meer verlegen voor zich. Jo vond zijn bescheidenheid heel aardig en
had er niets tegen, tante March tot onderwerp van het gesprek te maken;
ze gaf hem dus een levendige beschrijving van die knorrige oude dame,
haar vetten poedel, de papegaai, die Spaansch sprak, en de bibliotheek,
waarvan ze genoot. Laurie had er veel plezier in, en toen ze hem
vertelde van den deftigen ouden heer, die tante March eens het hof
kwam maken, en hoe Poll hem, in het midden van een teederen volzin,
tot zijn groote ontzetting, zijn pruik had afgerukt, viel de jongen
achterover en lachte totdat de tranen langs zijn wangen liepen, en de
meid haar hoofd binnen de deur stak om te zien wat er aan de hand was.

"Prachtig! Je maakt me heelemaal beter; vertel nog meer als 't je
blieft," zei hij rood en stralend van pret uit de canapékussens
opduikende. Opgewonden door dien bijval, vertelde Jo verder over hun
spelen en plannen, hun hoop en vrees voor vader, en de belangrijkste
gebeurtenissen uit de kleine wereld, waarin de zusjes leefden. Toen
begonnen ze over boeken te praten, en bemerkte Jo tot haar verrukking,
dat Laurie evenveel van lezen hield als zij, en nog meer gelezen had.

"Als je zooveel van boeken houdt, kom dan eens mee naar beneden om
onze bibliotheek te zien. Grootpapa is uit, dus je hoeft niet bang
te zijn," zei Laurie opstaande.

"Ik ben nergens bang voor," antwoordde Jo, trotsch het hoofd
oprichtend.

"Dat geloof ik ook!" riep de jongen haar bewonderend aanziende,
hoewel hij bij zichzelf dacht, dat ze toch alle reden zou hebben
bevreesd te zijn voor den ouden heer, als ze hem in een van zijn
booze buien aantrof.

Daar er in het heele huis een zomersche temperatuur heerschte, leidde
Laurie haar van kamer tot kamer en liet haar rustig alles bekijken
wat haar aandacht trok, tot ze ten laatste bij de bibliotheek kwamen,
waar Jo in de handen klapte en stond te trippelen van plezier, zooals
ze altijd deed, wanneer ze bijzonder opgetogen was. De muren waren
bezet met boekenkasten, er hingen mooie platen, hier en daar stonden
statuetten, en allerliefste kleine kastjes met munten en curiositeiten,
en heerlijke, gemakkelijke stoelen en aardige tafeltjes en bronzen
ornamenten, en het best van alles was een groote open haard, met
ouderwetsche tegels gevoerd.

"Wat is 't hier mooi!" zuchtte Jo en zonk in een uitlokkenden armstoel
neer, met een uitdrukking van de grootste voldoening om zich heen
ziende. "Theodoor Laurence, jij moet wel de gelukkigste jongen op de
wereld zijn," voegde ze er met nadruk bij.

"Och, je kunt niet van boeken alleen leven," zei Laurie, terwijl
hij op een tafel tegenover haar wipte. Eer hij er nog meer kon
bijvoegen, werd er gescheld, en Jo sprong op, verschrikt uitroepend:
"O, hemel! daar is je grootpapa!"

"Nou, wat zou dat? Jij bent immers voor niemand bang," antwoordde
Laurie ondeugend.

"Ik geloof toch, dat ik een beetje bang voor hem ben, al zou ik niet
weten waarom. Moeder zei, dat ik mocht gaan, en ik geloof niet,
dat jij er erger door bent geworden," zei Jo op bedaarden toon,
hoewel ze haar oogen op de deur gevestigd hield.

"Ik voel me veel beter en ben er heel dankbaar voor. Als jij door al
dat praten maar niet moe bent geworden, maar 't was _zoo_ prettig,
dat ik je niet kon laten ophouden," zei Laurie hartelijk.

"Daar is de dokter, jongeheer," en de meid wenkte hem terwijl ze sprak.

"Mag ik je een oogenblikje alleen laten? Ik moet even naar hem toe,"
zei Laurie.

"Bekommer je niet om mij. Ik ben hier zoo gelukkig als een krekel,"
antwoordde Jo. Laurie ging heen en zijn gast vermaakte zich op haar
eigen wijze. Ze stond voor een mooi portret van den ouden heer, toen
de deur weer openging en ze, zonder zich om te keeren, op beslisten
toon zei: "Ik geloof nu zeker, dat ik niet bang voor hem zou zijn,
want hij heeft heel vriendelijke oogen, maar zijn mond is streng,
en hij ziet er uit, of hij een ontzettend vasten wil heeft. Hij is
niet zoo knap als _mijn_ grootvader, maar hij lijkt me aardig."

"Dank u, juffrouw," zei een barsche stem achter haar; en zich
omkeerende, zag ze tot haar grooten schrik den ouden heer Laurence
voor zich staan.

De arme Jo bloosde tot achter de ooren, en haar hart begon geweldig te
kloppen, toen ze bedacht wat ze gezegd had. Een oogenblik overviel
haar een onweerstaanbare begeerte weg te loopen; maar dat was laf
en de meisjes zouden haar uitlachen. Ze besloot dus te blijven,
en zich zoo goed mogelijk uit de verlegenheid te helpen. Een
tweede blik overtuigde haar, dat de levendige oogen onder de dikke,
grijze wenkbrauwen nog vriendelijker waren dan de geschilderde, en
er speelde eene lichte flikkering in, die haar vrees voor een groot
deel wegnam. Maar de barsche stem was barscher dan ooit, toen de oude
heer na een vreeselijke pauze kortaf vroeg:

"Je bent dus niet bang voor me, hè?"

"Niet erg, mijnheer."

"En je vindt me niet zoo knap als je grootvader?"

"Niet precies, mijnheer."

"En ik heb een ontzettend vasten wil, nietwaar?"

"Ik heb alleen maar gezegd, dat ik dat dacht."

"Maar ik lijk je toch wel aardig?"

"Ja, mijnheer."

Dat antwoord beviel den ouden heer. Hij lachte, gaf haar een hand,
en haar bij de kin nemende, lichtte hij haar gezicht op, bezag het
ernstig en liet haar toen weer los, zeggende: "Je aardt naar je
grootvader, al lijkt je dan ook uiterlijk niets op hem. Hij _was_
een knap man, beste meid, maar wat nog beter is, hij was een braaf
en een eerlijk man, en ik was er trotsch op zijn vriend te wezen."

"Dank u, mijnheer," zei Jo en voelde zich van nu af volkomen op haar
gemak, want zooiets viel juist in haar smaak.

"Wat heb je met dien jongen van mij uitgevoerd, zeg?" was de volgende
vraag, op eenigszins scherpen toon gedaan.

"Ik heb alleen geprobeerd hem wat op te beuren, mijnheer," en Jo
vertelde, hoe zij er toe gekomen was hem op te zoeken.

"Je meent dus, dat hij wat vroolijkheid noodig heeft, is 't niet zoo?"

"Ja, mijnheer; hij voelt zich wat eenzaam, geloof ik, en jongens
van zijn leeftijd zouden hem misschien goed doen. Wij zijn maar
meisjes, maar we zouden hem graag helpen, als 't kan, want we zijn het
heerlijke Kerstpresent nog niet vergeten, dat u ons gezonden hebt,"
zei Jo levendig.

"Tut, tut, tut, dat was het werk van den jongen. Hoe gaat het met
die arme vrouw?"

"Dat gaat nogal, mijnheer." Jo stak in zee en sprak heel snel, en
vertelde alles van de Hummels, voor wie haar moeder de belangstelling
van een paar rijke vrienden had opgewekt.

"Dat is juist dezelfde manier, waarop haar vader weldeed. Ik zal uw
moeder eens komen bezoeken. Zeg haar dat. Daar gaat de bel; wij drinken
vroeg thee om Teddy. Ga mee naar beneden en zet de kennismaking voort."

"Als u goed vindt dat ik blijf, mijnheer."

"Anders zou ik het niet vragen," zei mijnheer Laurence en bood haar
met ouderwetsche beleefdheid zijn arm.

"Wat zou Meta hier wel van zeggen?" dacht Jo, terwijl zij naast
Laurie's grootvader voortstapte, en haar oogen dansten van pret bij
de gedachte, hoe ze alles thuis zou vertellen.

"Heila! wat ter wereld bezielt den jongen nu?" riep de oude heer,
toen Laurie de trappen afkwam stormen en met een kreet van verbazing
eensklaps bleef stilstaan, toen hij Jo gearmd zag loopen met zijn
gevreesden grootvader.

"Ik wist niet, dat u thuis was, Grootvader," begon hij, toen Jo hem
zegevierend aanzag.

"Dat schijnt zoo, te oordeelen naar de wijze waarop je de trappen af
rent. Komt, laat ons gaan theedrinken en gedraag je fatsoenlijk," en na
den knaap bij wijze van liefkoozing aan het haar te hebben getrokken,
ging de heer Laurence naar de andere kamer, terwijl Laurie achter
hun rug allerlei dwaze gebaren maakte, die Jo bijna deden uitbarsten
in lachen.

De oude heer zei niet veel onder het uitdrinken van zijn vier kopjes
thee, maar hij sloeg de jongelui gade, die weldra als oude vrienden
zaten te keuvelen, en de verandering in zijn kleinzoon ontging hem
niet. Er was nu kleur, licht en leven op het gelaat van den knaap,
zijn manieren waren levendig en zijn lach klonk echt vroolijk.

"Ze heeft gelijk, de jongen _heeft_ het eenzaam. Ik zal eens kijken,
wat die kleine meisjes voor hem doen kunnen," dacht de heer Laurence,
toeziende en luisterende. Jo trok hem aan; haar eigenaardige, maar
open manieren vielen in zijn smaak, en ze scheen zijn kleinzoon bijna
zoo goed te begrijpen, alsof ze zelf een jongen geweest was.

Indien de Laurences geweest waren wat Jo "stijf en harkerig" noemde,
zou ze niet met hen overweg hebben gekund, want zulke menschen maakten
haar altijd verlegen en onhandig; maar toen ze zag, dat ze vrij en
gemakkelijk waren, werd zij het ook, en maakte een goeden indruk.

Toen ze van de theetafel opstonden, stelde ze voor naar huis te gaan,
maar Laurie zei, dat hij haar nog iets moest laten zien, en nam haar
mee naar de oranjerie, die ter harer eere verlicht was. Jo voelde zich
als in een feeënpaleis, toen ze daar op en neer wandelde tusschen
al de bloemen en planten--het zachte licht, de vochtig warme lucht,
en de zeldzame klimplanten en palmen, hoog boven haar--en intusschen
sneed haar nieuwe vriend zooveel van de mooiste bloemen af, tot hij
ze niet meer houden kon. Toen bond hij ze bij elkaar en zei met den
opgeruimden blik, dien Jo zoo graag zag: "Geef deze bouquet als 't
je blieft aan je moeder, en zeg haar, dat het geneesmiddel dat ze
mij zond, bizonder in mijn smaak is gevallen."

Ze vonden den heer Laurence voor het vuur staan in de zitkamer, maar
Jo's aandacht werd aanstonds getrokken door een prachtige piano,
die open stond.

"Speel je?" vroeg ze, met iets van eerbied in haar stem, aan Laurie.

"Soms," antwoordde hij bescheiden.

"Och, speel dan nu eens, ik zou 't zoo graag eens willen hooren,
om het aan Bets te kunnen vertellen."

"Wil jij niet eerst?"

"Ik zou niet weten hoe; te dom om 't te leeren, maar ik houd dol veel
van muziek."

Laurie begon dus te spelen en Jo luisterde, haar neus begraven in
heliotropen en theerozen. Haar achting en bewondering voor "die jongen
van hiernaast" stegen ten top, want hij speelde bijzonder goed en
nam volstrekt geen airs aan. Jo wilde maar, dat Bets hem kon hooren,
maar ze zei er niets van, en prees hem, tot hij verlegen werd en zijn
grootvader hem te hulp kwam.

"Genoeg, jongejuffrouw, genoeg; te veel zoetigheid is niet goed
voor hem. Zijn spel is niet kwaad, maar ik hoop, dat hij het in
belangrijker zaken evengoed zal maken. Ga je weg? Nu, ik ben je ten
hoogste verplicht en hoop je eens weer te zien. Mijn beleefde groeten
aan je moeder. Slaap wel, dokter Jo!"

De oude heer drukte haar hartelijk de hand, maar zag er toch uit, alsof
iets hem niet beviel. Toen ze in de gang waren gekomen, vroeg Jo aan
Laurie, of ze iets verkeerds gezegd had, maar hij schudde zijn hoofd.

"Neen, dat was om mij; Grootpapa hoort me niet erg graag piano spelen."

"Waarom niet?"

"Dat vertel ik je wel eens op een anderen keer. John zal je
thuisbrengen; ik kan het nu niet doen."

"Dat hoeft niet hoor, het is maar een stapje. Zul je goed op je
zelf passen?"

"Ja, maar je komt toch terug, hoop ik?"

"Als je belooft bij ons te komen, zoodra je weer beter bent."

"Ja, dat zal ik doen."

"Dag Laurie!"

"Dag Jo, slaap wel!"

Toen alle merkwaardigheden van dien avond verteld waren, voelde de
heele familie lust om gezamenlijk een bezoek te brengen in het groote
huis aan de andere zijde van de heg; want ieder had iets, wat er haar
speciaal aantrok. Mevrouw March verlangde wat te praten over haar vader
met den ouden man, die hem blijkbaar niet vergeten had. Meta zou graag
eens in de oranjerie wandelen. Bets smachtte naar de prachtige piano,
en Amy wenschte niets vuriger dan de mooie platen en beeldjes te zien.

"Moeder, waarom zou mijnheer Laurence Laurie niet graag hebben hooren
spelen?" vroeg Jo, die van een onderzoekende natuur was.

"Ik weet het niet zeker, maar ik denk, omdat zijn zoon, Laurie's
vader, met een Italiaansche dame, een zangeres trouwde, waar de
oude heer, die heel trotsch is, diep verontwaardigd over was. De
jonge vrouw was goed en lief en beschaafd, maar hij hield niet van
haar en zag zijn zoon niet weer na dat huwelijk. Ze stierven beiden,
toen Laurie nog een klein kind was, waarna zijn grootvader hem tot
zich nam. Waarschijnlijk is de jongen, die in Italië geboren werd,
niet heel sterk, en is de oude man, uit angst hem te verliezen, zoo
bezorgd voor hem. Laurie heeft een aangeboren talent voor muziek,
want hij lijkt op zijn moeder en ik veronderstel, dat zijn grootvader
bang is, dat hij lust zal krijgen zich aan de muziek te wijden; in
elk geval herinnert zijn talent hem de vrouw, van wie hij niet veel
hield, en daarom werd hij er zoo warm over, zooals Jo het uitdrukt."

"Stel je voor, wat romantisch!" riep Meta.

"Bespottelijk," zei Jo, "laat den jongen musicus worden als hij dat
verlangt, en plaag hem niet dood door hem naar de academie te sturen,
als hij er een hekel aan heeft."

"Daarom heeft hij dus zulke mooie zwarte oogen en zulke aardige
manieren; Italianen zijn altijd beleefd, geloof ik," zei Meta, die
wat sentimenteel was.

"Wat weet jij van zijn oogen en manieren? Je hebt nauwelijks twee
woorden met hem gesproken," riep Jo, die _niet_ sentimenteel was.

"Ik heb hem toch op de partij gezien, en uit je verhalen blijkt,
dat hij zich goed kan voordoen. Dat was heel aardig wat hij zei over
het geneesmiddel, dat Moeder hem zond."

"Hij meende zeker den blanc manger."

"Wat bén je toch nog een kind; hij bedoelde jou natuurlijk!"

"Ja?" en Jo zette groote oogen op, alsof het iets heel nieuw voor
haar was.

"Ik heb nooit iemand zooals jij gezien; je begrijpt niet eens een
complimentje, als j' er een krijgt," zei Meta, met het air van een
jonge dame, die er alles van wist.

"Onzin! Ik wou, dat je niet mal was en al mijn plezier bedierf. Laurie
is een aardige jongen; ik houd van hem, en ik verkies geen gekheden te
hooren over complimentjes en zulke flauwiteiten. We zullen allemaal
aardig voor hem zijn, omdat hij geen moeder heeft, en hij mag hier
bij ons komen, is 't niet, Moeder?"

"Ja, Jo, je vriend is van harte welkom, en ik hoop, dat Meta bedenken
zal, dat kinderen zoolang mogelijk kinderen moeten blijven."

"Ik noem me zelf geen kind, en ik ben toch nog niet eens dertien,"
merkte Amy op. "Wat zeg jij er van, Bets?"

"Ik dacht over onzen "Pelgrimstocht," antwoordde Bets, die niet
naar het gesprek geluisterd had. "Hoe we uit den "wankelmoedspoel"
en door het "struikelaarspoortje" kwamen, door ons vast besluit om
goed te zijn, en ons best te doen den heuvel op te klauteren, en
dat het groote huis van Laurie's grootvader met al de mooie dingen
misschien ons Paleis der Gelukkigen zal zijn."

"Wij moeten eerst nog de leeuwen voorbij," zei Jo, op een toon alsof
ze dat denkbeeld wel aardig vond.




HOOFDSTUK VI.

BETS VINDT "HET PALEIS DER GELUKKIGEN."


Het groote huis bleek een eldorado te wezen, hoewel het een heelen tijd
duurde, eer ze er allen in waren, en Bets het heel moeilijk vond "de
leeuwen" [3] voorbij te komen. De oude heer Laurence was de grootste,
maar na zijn bezoek, waarop hij ieder van de meisjes iets aardigs of
vriendelijks gezegd en met hun moeder over oude tijden gepraat had,
was niemand meer erg bang voor hem, behalve de bedeesde Bets. De andere
leeuw was het feit, dat ze arm waren en Laurie rijk, want dat maakte
hen huiverig om beleefdheden aan te nemen, die ze niet wederkeerig
konden bewijzen. Na een poosje bemerkten ze echter, dat hij hen als de
weldoensters beschouwde en niet genoeg kon doen om zijn dankbaarheid
te toonen voor het moederlijk onthaal, dat Mevrouw March hem bereidde,
het vroolijk gezelschap der meisjes, en de gezelligheid, die hij in
hun eenvoudig huis vond, zoodat ze weldra allen trots op zij zetten
en elkander vriendelijkheden bewezen, zonder er over na te denken,
welke wel de grootste was.

Allerlei prettige dingen gebeurden in dien tijd, want de nieuwe
vriendschap groeide als gras in de lente. Ieder hield van Laurie, en
hij deelde zijn gouverneur in het geheim mee, dat de Marches bepaald
"echt leuke" meisjes waren. Met jeugdige geestdrift namen ze den
eenzamen jongen in hun midden op, bewezen hem kleine vriendelijkheden,
en hij vond iets bizonder aantrekkelijks in het gezelschap van de
vroolijke buurtjes. Daar hij nooit een moeder of zuster gekend had,
voelde hij al heel gauw den invloed, dien ze op hem uitoefenden,
en hun bezig, opgewekt leventje leerde hem zich te schamen over het
luie bestaan dat hij leidde. Boeken verveelden hem, en hij vond de
menschen nu zoo belangwekkend, dat de heer Brooke zich genoodzaakt
zag een slecht rapport over hem uit te brengen, want Laurie verzuimde
gedurig zijn lessen en was dan steeds bij de Marches te vinden.

"Enfin, laat hij maar eens vacantie nemen; hij zal het later wel
weer inhalen," zei de oude heer. "Volgens onze vriendelijke buurvrouw
studeert hij te hard en heeft hij behoefte aan den omgang met jonge
menschen, aan uitspanning en lichaamsbeweging. Ik geloof, dat ze gelijk
heeft, en dat ik den jongen vertroeteld heb, alsof ik zijn grootmoeder
was. Laat hij doen waar hij plezier in heeft, als hij maar gelukkig
is; bij die kleine nonnetjes hiernaast kan hem geen kwaad overkomen,
en mevrouw March doet meer voor hem, dan wij zouden kunnen."

Wat hadden ze een prettigen tijd! Zulke heerlijke voorstellingen en
tableaux, sleetochtjes en hardrijderijen op schaatsen, zulke gezellige
avondjes in de oude zitkamer, en nu en dan zulke vroolijke kleine
partijtjes in het groote huis. Meta mocht in de broeikas wandelen,
zooveel ze maar wilde en genieten van heerlijke ruikers; Jo verslond
de nieuwe bibliotheek en deed den ouden heer soms in lachen uitbarsten
door haar critiek; Amy copieerde schilderijen en genoot naar hartelust
van al het schoone, en Laurie speelde op de aardigste manier voor
gastheer.

Maar Bets kon, hoewel ze naar de groote piano smachtte, geen moed
genoeg vatten naar "het paradijs" te gaan, zooals Meta het noemde. On
zekeren dag ging ze er met Jo heen, maar de oude heer, die haar
zwakke zijde niet kende, staarde haar zóó aan van onder zijn zware
wenkbrauwen, en zei zóó hard "hm", dat "haar beenen klapperden,"
zooals ze aan haar moeder vertelde; ze liep zoo gauw mogelijk weg en
verklaarde, dat zij er nooit meer heen durfde, zelfs niet ter wille
van de mooie piano. Geen overredingen of beloften konden haar vrees
overwinnen, totdat de heer Laurence op geheimzinnige wijze achter de
waarheid kwam en de zaak zocht te herstellen. Gedurende een van zijn
korte bezoeken, bracht hij behendig het gesprek op muziek; vertelde
van groote zangers en zangeressen, die hij ontmoet, van fraaie orgels,
die hij gehoord had, en kende zoovele aardige anecdoten, dat Bets
onmogelijk in haar stil hoekje blijven kon, maar steeds nader en nader
kwam, alsof ze betooverd werd. Ze stond stil bij den rug van zijn stoel
en bleef met groote oogen staan luisteren, terwijl haar wangen rood
gekleurd waren door de opwinding van deze buitengewoon moedige daad. De
heer Laurence nam niet meer notitie van haar dan van een vlieg, sprak
door over Laurie's lessen en onderwijzers en vertelde toen, alsof die
gedachte hem eensklaps inviel: "De jongen verwaarloost nu zijn muziek,
en ik ben er blij om, want hij begon er al te veel van te houden. Maar
de piano wordt niet beter van dat ongebruikt staan; zouden niet een
paar van uw meisjes er nu en dan eens op willen studeeren, alleen maar
om te zorgen, dat zij niet ontstemt?" Bets ging een stapje vooruit en
bedwong met alle macht de sterke verzoeking in haar handen te klappen;
de gedachte op dat prachtig instrument te mogen spelen, deed haar een
oogenblik haar adem inhouden. Voordat mevrouw March nog kon antwoorden,
ging mijnheer Laurence voort met een eigenaardig knikje en glimlachje:
"Ze hoeven niemand te zien of te spreken, maar kunnen ten allen tijde
overloopen, want ik zit toch in mijn studeerkamer aan den anderen kant
van het huis; Laurie is veel uit, en de dienstboden hebben na negen
uur niets meer te maken in de zitkamer." Hier stond hij op, alsof
hij wilde heengaan, en Bets was juist van plan te spreken, want die
laatste schikking maakte, dat er niets te wenschen overbleef. "Wilt u
zoo goed wezen dit aan de jonge dames te zeggen, en mochten ze soms
geen lust hebben, dan is het ook goed." Hier kroop een smal handje
in de zijne, en Bets zag met een van dankbaarheid stralend gezichtje
tot hem op en zei op haar ernstig, maar verlegen maniertje:

"O, mijnheer, ze hebben er héél veel lust in!"

"Ben jij de musicienne?" vroeg Laurie's grootvader, zonder zijn
schrikwekkend "hm!" en met een vriendelijken blik.

"Ik ben Bets, ik houd dol veel van muziek en ik wil graag komen,
als u zeker weet dat niemand me hooren kan--dien het hinderen zou,"
voegde ze er bij, vreezende onbeleefd te zijn en bevende over haar
eigen stoutmoedigheid.

"Geen sterveling, lieve kind; het huis is den halven dag leeg, kom
dus gerust en trommel zooveel je wilt, het zal mij genoegen doen."

"Wat aardig van u, mijnheer!"

Bets bloosde als een roosje, toen hij haar zoo welwillend aankeek,
maar nu was zij niet verlegen en drukte dankbaar de groote hand,
omdat ze geen woorden kon vinden om hem te danken voor het kostbaar
geschenk dat hij haar gegeven had. De oude heer streek haar zachtjes
het haar van het voorhoofd, en zich bukkende kuste hij haar en zei
op een toon, die maar zelden iemand van hem hoorde:

"Ik heb eenmaal een dochterje gehad met oogen als die van jou. God
zegene je, kindlief; dag mevrouw," en hij vertrok haastig. Bets
gaf zich in haar moeders armen aan haar blijdschap over, en snelde
toen naar boven om het heerlijke nieuws aan haar zieke poppenfamilie
mee te deelen, daar de zusters niet thuis waren. Hoe vroolijk zong
ze dien avond, en hoe lachten de anderen haar uit, omdat ze Amy
's nachts wakker maakte, door in den slaap op haar gezicht piano te
spelen. Toen Bets den volgenden dag den ouden en den jongenheer had
zien wegwandelen, trok ze, na twee of driemaal te zijn teruggeloopen,
de stoute schoenen aan, en sloop zoo stil als een muisje naar de
zitkamer, waar het voorwerp van haar vereering stond. Heel toevallig
natuurlijk, lag er wat lieve, gemakkelijke muziek op de piano, en
met bevende vingers, en gedurig luisterend en rondziende, raakte ze
eindelijk de toetsen aan, vergat toen haar vrees, zichzelf en alles,
behalve het onuitsprekelijk genot, dat de muziek haar gaf, want ze
klonk haar als de stem van een geliefd vriend.

Ze bleef, totdat Hanna haar kwam halen om te eten; maar ze had geen
eetlust, en kon alleen stilzitten en tegen ieder glimlachen in een
staat van volkomen gelukzaligheid.

Van nu af aan zag men het kleine, bruine hoedje bijna dagelijks door
de heg kruipen, en in de groote zitkamer huisde een muzikale geest,
die onzichtbaar verscheen en verdween. Bets kwam nooit te weten, dat
mijnheer Laurence dikwijls de deur van zijn studeerkamer openzette om
naar de ouderwetsche liedjes te luisteren, die hij zoo graag hoorde;
ze zag nooit, hoe Laurie in de gang de wacht hield, om de bedienden
op een afstand te houden; nooit kwam de gedachte bij haar op, dat de
oefeningen en de nieuwe liederen, die ze in het muziekkastje vond,
daar gelegd werden voor haar bijzonder gebruik; en als Laurie thuis
met haar over muziek praatte, dacht ze er alleen over, hoe vriendelijk
het toch van hem was, dat hij Bets allerlei dingen vertelde, die haar
zoo voorthielpen. Bets genoot dus van ganscher harte en erkende, wat
niet altijd het geval is, dat haar, nu _deze_ begeerte vervuld was,
niets meer te wenschen overbleef. Misschien kreeg ze, omdat ze voor
dezen zegen zoo dankbaar was, een nog grootere; ze verdiende in elk
geval beiden.

"Moeder, ik wou voor mijnheer Laurence een paar pantoffels maken. Hij
is zoo goed voor me, dat ik hem mijn dankbaarheid moet toonen, en
ik weet niets anders. Mag ik het doen?" vroeg Bets een paar weken na
zijn gewichtig bezoek.

"Ja, lieveling, het zal hem veel genoegen doen, en 't is een aardige
manier om hem te bedanken. De meisjes zullen er je aan helpen, en ik
zal het opmaken betalen," antwoordde mevrouw March, die bijzonder
graag Bets' verzoek inwilligde, omdat zij zoo zelden iets voor
zichzelf verlangde. Na veel ernstige overleggingen met Meta en Jo
werd het patroon gekozen, de benoodigdheden gekocht en de pantoffels
begonnen. Een bouquet stemmige, maar toch vroolijke viooltjes op een
donkerpurperen grond werd juist geschikt verklaard en Bets werkte
vroeg en laat en werd alleen maar hier en daar bij moeilijke eindjes
geholpen. Zij was een handig, klein meisje en de pantoffels waren
af, voor ze iemand begonnen te vervelen. Toen schreef ze een kort,
eenvoudig briefje en wist ze met Laurie's hulp onder zijn Grootvaders
schrijftafel te smokkelen, toen de oude heer nog niet bij de hand was.

Toen dat pak van haar hart was, wachtte Bets af, wat er gebeuren
zou. Die gansche dag ging voorbij en een gedeelte van den volgenden,
zonder dat ze er iets van hoorde, en ze begon al te vreezen, dat ze
haar grilligen vriend beleedigd had. Op den middag van den tweeden dag
ging ze een boodschap doen en nam de arme Johanna, haar gebrekkige pop,
mee voor haar dagelijksche wandeling.

Bij haar terugkomst, zag zij al uit de verte drie, neen, vier
hoofden uit de ramen kijken, en zoodra die hoofden haar zagen,
wuifden verscheiden handen en riepen vier stemmen vroolijk:

"Er is een brief van den ouden mijnheer; kom hem maar gauw lezen!"

"O, Bets! hij heeft je--" begon Amy en zwaaide alles behalve
fatsoenlijk met de handen; maar ze kon niet verder komen, want Jo
smoorde haar ontboezeming door het raam dicht te slaan.

Bets haastte zich wat ze kon met een van blijdschap bonzend hart; bij
de deur namen haar zusters haar op en droegen haar in opgetogenheid
naar de zitkamer, alle drie naar den hoek wijzende en roepende: "Kijk
eens!" Bets keek, en werd bleek van verrukking en verrassing, want
daar stond eene kleine piano met een brief er boven op, geadresseerd
aan: Mejuffrouw Elizabeth March.

"Voor mij?" fluisterde Bets en hield zich vast aan Jo, met een gevoel,
alsof ze op den grond zou vallen; het was alles zoo wonderlijk,
zoo overstelpend!

"Ja; heelemaal voor jou, lieveling. Is dat niet kranig van hem? Vind
je hem niet den liefsten ouden man in de heele wereld? De sleutel
zit in den brief, we hebben hem niet opengemaakt, maar we branden
van verlangen om te hooren, wat er in staat," riep Jo, terwijl ze
haar zusje opgewonden tegen zich aandrukte en haar den brief in de
hand stopte.

"Lees jij hem alsjeblieft, ik kan niet, ik voel me zoo raar. O,
hij is véél te mooi voor mij," en Bets verborg haar gezicht in Jo's
boezelaar, voor het oogenblik heelemaal van streek.

Jo opende den brief en begon te lachen, want de eerste woorden,
die ze zag, waren:


    Mejuffrouw March,

    "Waarde, jonge Vriendin."

    "Wat klinkt dat aardig! Ik wou dat iemand ook eens zoo aan mij
    schreef!" zei Amy, die den ouderwetschen aanhef wel "deftig"
    vond.

    "Ik heb vele pantoffels gehad in mijn leven, maar nooit een paar,
    dat mij zoo goed paste, als de uwe," ging Jo voort. "Viooltjes
    zijn mijn geliefkoosde bloemen en deze zullen mij altijd de lieve
    geefster in herinnering brengen. Ik doe gaarne mijn schulden af,
    en ik denk dus, dat ge "den ouden heer" wel zult willen toestaan
    u iets te zenden, wat eenmaal behoorde aan het kleindochtertje,
    dat hij verloren heeft. Met hartelijken dank en beste wenschen
    blijf ik,

    Uw dankbare vriend en dienstw. dien.
    James Laurence.


"Nu Bets, dàt is een eer, waar je trotsch op mag zijn, zou ik
denken! Laurie vertelde me, hoeveel mijnheer Laurence van dat kind
hield, en hoe zorgvuldig hij al haar dingen bewaard heeft. Denk eens,
hij heeft jou haar piano gegeven! Dat komt er van als je groote blauwe
oogen hebt en van muziek houdt," zei Jo en zocht Bets te kalmeeren,
die erg beefde en een kleur had van opgewondenheid.

"Zie eens wat aardige kandelaartjes voor de kaarsen, en wat mooie
groene zij van achteren, in het midden opgenomen met een goud roosje,
en de mooie stander en het krukje, alles bij elkander," voegde Meta
er bij, de piano openende en alle schoonheden aanwijzende.

""Uw dienstwillige dienaar, James Laurence;" verbeeldt je toch eens,
dat schreef hij aan jou! Ik zal het de meisjes op school vertellen,
die zullen het haast niet kunnen gelooven," riep Amy, op wie het
briefje een diepen indruk gemaakt had.

"Probeer 'm eens, liefje, laten we die dreumes van een piano eens
hooren," zei Hanna, die altijd met haar gansche hart deelde in de
vreugde en droefheid der familie.

Bets speelde dus een stukje, en ieder zei, dat het de mooiste toon
was, dien ze ooit gehoord hadden. Het instrument was klaarblijkelijk
pas gestemd en opgeknapt; maar hoe volmaakt het ook was, geloof ik
toch, dat er niets zoo bekoorlijk was als dat gelukkigste van alle
gelukkige gezichtjes, die er over hingen, toen Bets met teedere handen
de mooie zwarte en witte toetsen aanraakte en haar voeten de blinkende
pedalen drukten.

"Je zult hem moeten gaan bedanken," zei Jo, bij wijze van grap,
want dat "het kind" werkelijk zou gaan, kwam niet in haar op.

"Ja, dat ben ik ook stellig van plan; ik geloof, dat ik nu maar
moest gaan, voordat ik bang word," en tot groote verbazing van het
verzamelde gezin, stapte Bets vastbesloten den tuin in, de heg door
en recht op het huis der Laurences aan.

"Wel, heb ik van me leven! als dat niet het raarste is, wat ik ooit
gezien heb; de piano heeft haar heelendal van de wijs gebracht;
't schaap zou nooit gegaan zijn, als ze bij der positieve was!" riep
Hanna, haar naziende, terwijl het wonder de meisjes een oogenblik
sprakeloos maakte. Ze zouden nog meer verwonderd zijn geweest, als
ze gezien hadden, wat Bets verder deed. Ze liep, zonder zich ook
maar een oogenblik te bedenken, naar de studeerkamer, klopte aan, en
toen een forsche stem "binnen" riep, _ging_ ze werkelijk naar binnen,
stapte op mijnheer Laurence af, die zeer verwonderd opkeek, stak hem
haar hand toe en zei met een maar _even_ bevende stem: "Mijnheer,
ik kwam u bedanken voor--" maar verder bracht ze het niet; want hij
keek haar zoo vriendelijk aan, dat ze haar toespraak vergat; en er
alleen aan denkende, dat hij het kleine meisje, dat hem zoo lief was
geweest, verloren had, sloeg ze beide armen om zijn hals en kuste hem.

Als het dak van het huis plotseling boven het hoofd van den ouden heer
was ingestort, zou hij niet verbaasder hebben kunnen zijn, maar hij
vond het heel plezierig--o ja! hij vond het _bijzonder_ plezierig; en
hij was door dit groote bewijs van vertrouwen zoo geroerd en gelukkig,
dat al zijne norschheid verdween. Hij nam haar op zijn knie en vleide
zijn gerimpelde wang tegen haar blozend gezichtje, en verbeeldde
zich, dat hij zijn eigen kleindochtertje terug had gekregen. Van dat
oogenblik af had Bets niets geen angst meer voor hem, en zat ze zoo
gezellig met hem te babbelen, alsof ze hem haar leven lang gekend had;
want liefde sluit vrees uit en dankbaarheid kan trots overwinnen. Toen
ze naar huis terugkeerde, bracht hij haar tot aan haar eigen deur,
schudde haar hartelijk de hand, nam bij het afscheidnemen zijn hoed
voor haar af, en wandelde statig en deftig terug, zooals een knap,
krijgshaftig oud heer betaamt.

Toen de meisjes dat zagen, _moest_ Jo een paar bokkesprongen maken
om haar blijdschap te toonen; Amy viel in haar verbazing bijna uit
het raam, en Meta riep met opgeheven handen: "Nou geloof ik heusch,
dat de wereld op haar eind loopt!"




HOOFDSTUK VII.

AMY'S DAL DER VERNEDERING.


"Die jongen is een echte cycloop, vindt jullie niet?" vroeg Amy op
een keer, toen Laurie te paard voorbij rende en in het voorbijgaan
met zijn zweep salueerde.

"Hoe durf je dat te zeggen van een jongen, die zijn beide oogen heeft,
en nog wel heel mooie ook!" riep Jo, die niet de minste aanmerking
op haar vriend kon velen.

"Ik zei niets van zijn oogen, en ik begrijp niet, waarom je zoo op
moet vliegen, als ik zijn rijden bewonder."

"O, lieve ziel! die kleine gans bedoelt een centaur en ze zegt een
cycloop," riep Jo, in lachen uitbarstend.

"Je hoeft je niet zoo ruw aan te stellen, het is alleen maar een
"lapsus lingus," zooals mijnheer Davis zegt," antwoordde Amy, Jo met
haar Latijn den mond snoerend. "Ik wou maar, dat ik een gedeelte van
het geld had, dat Laurie aan dat paard verspilt," voegde ze er als
tot zichzelf sprekend bij, maar toch in de hoop, dat haar zusters
het hooren zouden.

"Waarom?" vroeg Meta vriendelijk, want Jo kreeg een nieuwe lachbui
bij Amy's tweede vergissing.

"Ik heb het zoo hoog noodig; ik zit diep in de schuld en mijn beurt
voor het prullengeld komt nog in geen maand."

"In schulden, Amy, wat bedoel je?" vroeg Meta bezorgd.

"Och, ik ben minstens een dozijn dadels schuldig, en je weet, ik kan
ze niet betalen, voor ik geld heb, want Moeder heeft me volstrekt
verboden iets op rekening te koopen."

"Vertel mij de heele zaak eens. Zijn dadels nu in de mode? Vroeger
waren het "balletjes," en Meta trachtte haar gezicht in de plooi te
houden, want Amy zag er hoogst ernstig en gewichtig uit.

"Och, zie je, de meisjes koopen ze telkens, en als je niet voor schriel
wilt aangezien worden, moet je het ook wel's doen. Het zijn nu altijd
dadels; iedereen zit er onder schooltijd in zijn lessenaar aan te
zuigen en verruilt ze in het speelkwartier tegen potlooden, kralen,
ringen en papieren poppetjes of iets anders. Als een meisje veel van
een ander houdt, geeft ze haar er een mee; als zij boos op haar is,
eet zij er een voor haar oogen op, zonder haar zelfs te vragen of
ze er even aan wil zuigen. Ze tracteeren om beurten, en ik heb er al
een hoop gehad, zonder ooit iets terug te doen; en dat moet ik toch,
want het zijn eereschulden, is 't niet?"

"Hoeveel heb je noodig, om alles af te doen en je crediet te
herstellen?" vroeg Meta, haar beurs uit den zak halend.

"Een kwartje zou genoeg zijn, dan bleef er nog wel wat over om jullie
te trakteeren, of houden jullie niet veel van dadels?"

"Niet erg, je mag mijn deel houden. Hier is het geld--maak er zooveel
van als je kunt, want ik kan 't je niet dikwijls geven, dat weet je."

"O, dank je wel; wat heerlijk toch om zakgeld te hebben. Ik zal
een heel feest aanrichten, want ik heb de heele week geen dadel
geproefd. Ik wou er liever geen een aannemen, omdat ik niets terug
kon geven, en ik smacht er wezenlijk naar."

Den volgenden dag kwam Amy vrij laat op school, maar ze kon de
verzoeking niet weerstaan met vergeeflijken trots een vochtig,
bruin papieren pakje te vertoonen, voordat ze het in de verborgenste
schuilhoeken van haar lessenaar wegstopte. Het volgend oogenblik ging
het praatje als een loopend vuurtje door de klasse, dat Amy March
vierentwintig heerlijke dadels bij zich had (zij had er onderweg
één opgegeten) en zou trakteeren, waarop ze door haar vriendinnen
met attenties overladen werd. Katy Brown verzocht haar dadelijk op
haar eerstvolgende partij, Mary Kingsley drong er op aan haar tot
het speeluur haar horloge te leenen; en Jenny Snow, een satirieke
jonge dame, die Amy laaghartig geplaagd had met haar dadelloozen
staat, wierp haastig de wapens neer, en bood de antwoorden aan,
voor een paar moeilijke sommen. Maar Amy had de scherpe opmerkingen
niet vergeten van de jongejuffrouw Snow over "sommige menschen,
wier neuzen niet te stomp waren om de dadels van anderen te ruiken,
en verwaande menschen, die niet te trotsch waren er om te vragen,"
en zij sloeg dadelijk de hoop van "dat kind Snow" den bodem in, door
de vernietigende tijding: "Je hoeft niet plotseling zoo beleefd te
zijn, want je krijgt er toch geen."

Nu gebeurde het, dat de school dien morgen bezocht werd door
een gewichtig personage, die Amy's net geteekende kaarten prees,
welke eer, aan haar vijandin bewezen, een angel was in de ziel van
jongejuffrouw Snow, en jongejuffrouw March de airs deed aannemen van
een jonge pauw. Maar helaas, helaas! hoogmoed komt voor den val, en
de wraakzuchtige Snow deed met rampzalig succes de kans keeren. Niet
zoodra had de bezoeker de gewone complimenten gemaakt en den aftocht
geblazen, of Jenny deelde den onderwijzer, mijnheer Davis, onder
voorwendsel van iets belangrijks te vragen, mede, dat Amy March dadels
in haar lessenaar had.

Nu had de heer Davis dadels voor contrabande verklaard, en plechtig
gezworen, dat de eerste, die de wet durfde overtreden, openlijk kennis
zou maken met de handplak. De arme man, die heel wat te verdragen
had, was er na een langen, hevigen oorlog in geslaagd de balletjes
te verbannen, had een vuurtje gestookt van de in beslag genomen
romannetjes en couranten, een privaat-postkantoor opgeheven, het
gezichten trekken, het geven van bijnamen, het teekenen van caricaturen
verboden, en alles gedaan wat één enkel man doen kan om een vijftigtal
oproerige meisjes in bedwang te houden. Jongens stellen het menschelijk
geduld meer dan genoeg op de proef, de hemel weet het! maar meisjes
nog erger, vooral dat van zenuwachtige heeren met een tiranniek
gemoed en niet meer talent voor het onderwijs dan "Dr. Blimber." De
heer Davis had veel kennis van Grieksch, Latijn, algebra en "ologies"
van allerlei soort, waarom hij een bijzonder goed onderwijzer genoemd
werd, terwijl manieren, zedenleer, gevoelens en voorbeelden van niet
veel belang beschouwd werden. Het was een zeer gelukkig oogenblik om
Amy aan te klagen, en Jenny wist bet. Klaarblijkelijk had mijnheer
Davis dien morgen te sterke koffie gedronken, er woei een Oostenwind,
die altijd zijn zenuwen prikkelde en zijn leerlingen hadden hem niet
die eer bewezen, die hij wist verdiend te hebben; daarom was hij,
om den veelzeggenden, indien ook al niet bevalligen spreektrant van
een schoolmeisje te gebruiken, "zoo kwaadaardig als een bul en zoo
brommig als een beer." Het woord "dadel" werkte als vuur bij buskruit;
zijn tanig gezicht werd vuurrood, en hij sloeg met zoo'n kracht op zijn
lessenaar, dat Jenny met ongewone vlugheid naar haar plaats terugwipte.

"Jonge dames, opletten _als 't je blieft_!"

Op dat streng verzoek zweeg het geraas, en vijftig paar blauwe,
zwarte, grijze en bruine oogen werden gehoorzaam gericht op zijn
schrikwekkend gelaat.

"Jongejuffrouw March, kom hier."

Amy stond op om te gehoorzamen, uiterlijk bedaard maar inwendig
angstig genoeg, want de dadels bezwaarden haar geweten.

"Breng de dadels mee, die in je lessenaar zijn," klonk het onverwachte
bevel, dat haar tegenhield, nog eer ze uit de bank was gekomen.

"Neem ze niet allemaal mee," fluisterde haar buurvrouw, een jonge dame,
die veel tegenwoordigheid van geest bezat.

Amy schudde er haastig een half dozijn uit en legde de overige voor
mijnheer Davis neer, vast overtuigd, dat ieder man, die een menschelijk
hart in zich omdroeg, zachter gestemd zou worden, als die verrukkelijke
geur zijn neus bereikte. Ongelukkig had de heer Davis een bijzonderen
afkeer van de vrucht, en die afschuw deed zijn toorn stijgen.

"Is dat alles?"

"Neen, mijnheer," stamelde Amy.

"Breng dadelijk het overige hier."

Met een wanhopigen blik op haar clubje gehoorzaamde Amy.

"Weet je zeker, dat er niet meer zijn?"

"Ik jok nooit, mijnheer!"

"Dat zie ik. Neem nu die walgelijke dingen twee aan twee op en smijt
ze uit het raam."

Een diepe zucht steeg uit aller hart op, die wel een kleine windvlaag
geleek, toen de laatste hoop vervloog en de lekkernij ontstolen werd
aan de smachtende lippen.

Purper van schaamte en toorn deed Amy haar twaalf vreeselijke
wandelingen heen en terug, en iederen keer, dat een veroordeeld paar,
o, zoo dik en sappig! uit haar onwillige handen viel, vermeerderde een
juichtoon van de straat de smart der meisjes, want die vreugdeuitingen
zeiden hun, dat de kleine Iersche kinderen, hun geslagen vijanden,
met Amy's tractatie hun voordeel deden. Dit was te veel; allen wierpen
verontwaardigde of smeekende blikken op den onverbiddelijken Davis,
en één hartstochtelijke dadelliefhebster barstte in tranen uit.

Toen Amy van haar laatste tochtje terugkeerde, "hm"de de heer Davis
gewichtig, en begon op zijn indrukmakendsten toon: "Jonge dames,
gij herinnert u, wat ik een week geleden gezegd heb. Het spijt me,
dat dit gebeurd is, maar ik kan niet toestaan, dat er inbreuk gemaakt
wordt op mijn wetten, en ik breek _nooit_ mijn woord. Jongejuffrouw
March, houd uw hand op."

Amy schrikte, hield de beide handen op den rug en zag hem zoo smeekend
aan, dat die blik krachtiger voor haar pleitte, dan de woorden,
die ze niet kon uitbrengen. Ze was min of meer een lieveling van den
"oude", zooals hij genoemd werd, en ik voor mij geloof, dat hij zijn
woord _zou_ gebroken hebben, indien niet de verontwaardiging van een
zichzelf niet beheerschende jonge dame, zich geuit had in een leelijk
gesis. Dat gesis, hoe flauw het ook was, dreef den prikkelbaren
leeraar tot het uiterste en besliste het lot der schuldige.

"Uw hand, jongejuffrouw March!" was het eenig antwoord op haar stomme
bede, en te trotsch om te schreien of vergiffenis te vragen, klemde
Amy de tanden op elkaar, wierp het hoofd fier achterover, en verdroeg,
zonder eenig teeken van pijn te geven, verscheiden slagen op haar
kleine hand. Ze waren talrijk noch zwaar, die slagen, maar dat maakte
geen verschil. Voor de eerste maal in haar leven was ze _geslagen_,
en de vernedering was in haar oogen even groot, als wanneer hij haar
een pak ransel gegeven had.

"Ga nu tot het vrije kwartier voor het bord staan", beval mijnheer
Davis, vast besloten de zaak door te zetten, nu hij eenmaal begonnen
was.

Dat was verschrikkelijk! Het zou al erg genoeg geweest zijn nu naar
haar plaats terug te keeren, en de medelijdende gezichten te zien van
haar vriendinnen, of de triomfeerende blikken van haar vijandinnen;
maar om daar te pronk te staan, ten aanschouwe van de geheele school,
terwijl de schande nog zoo versch in 't geheugen lag, scheen Amy
ondraaglijk, en gedurende een oogenblik was liet haar, alsof ze zich
voorover op den grond moest laten vallen en in heete tranen uitbarsten.

Een bitter gevoel van verongelijkt te worden en de gedachte aan Jenny
Snow hielpen het haar echter dragen. Toen ze de standplaats ingenomen
had, vestigde ze haar oogen op de kachelpijp, boven wat haar nu een zee
van hoofden toescheen. Daar stond ze, zoo onbeweeglijk en bleek, dat de
meisjes het moeilijk vonden hun aandacht bij 't werk te houden, met die
tragische kleine gedaante voor zich. Gedurende de vijftien minuten,
die nu volgden, had het trotsche, gevoelige kleine ding, zooveel
schaamte en verdriet te verdragen, dat ze het nimmer vergat. Voor
anderen mocht het een belachelijke of weinig beteekenende zaak zijn,
voor Amy was het een harde ondervinding. Gedurende de twaalf jaren
van haar leven uitsluitend door liefde geregeerd, had haar nog nooit
zoo iets getroffen. Al de pijn in haar hand en de smart van haar
ziel werden vergeten bij de kwellende gedachte: "Ik moet het thuis
vertellen en ze zullen zoo teleurgesteld over me zijn!" De vijftien
minuten schenen haar een uur, maar ze waren toch eindelijk om, en het
woord "opbergen" had haar nog nooit zoo welkom in de ooren geklonken.

"Je kunt gaan, Amy March," zei mijnheer Davis en hij leek zooals hij
zich ook gevoelde, alles behalve op zijn gemak.

Het duurde lang, eer hij den verwijtenden blik vergat, dien Amy hem
toewierp, toen ze, zonder een enkel woord te zeggen, naar de kleedkamer
ging, haar goed van den kapstok rukte en de plaats "voor altijd"
verliet, zooals ze zichzelf hartstochtelijk beloofde. Thuis raakte
ze totaal overstuur, en toen de oudere meisjes eenigen tijd later
terugkwamen, werd er dadelijk een zeer verontwaardigde vergadering
gehouden. Mevrouw March zei niet veel, maar keek ontstemd en troostte
haar bedroefd dochtertje op de teederste wijze. Meta bette het
gepijnigde handje met glycerine en tranen; Bets voelde, dat zelfs
haar geliefde katjes geen balsem konden brengen voor een smart als
deze, en Jo meende in haar woede, dat mijnheer Davis zonder uitstel
behoorde gearresteerd te worden, terwijl Hanna haar vuist balde tegen
den "ellendeling" en de aardappelen voor het middagmaal met zulk een
vuur fijnstampte, alsof ze _hem_ onder den lepel had.

Niemand, behalve haar makkertjes, nam eenige notitie van Amy's vlucht;
maar de scherpziende jonge dames merkten op, dat "Davis" 's middags
bijzonder vriendelijk en ook buitengewoon zenuwachtig was. Even
voordat de school begon, verscheen Jo met een "grimmig gelaat", stapte
op den leeraar toe, en overhandigde hem een briefje van haar moeder;
daarna pakte ze alles bij elkaar wat aan Amy toebehoorde en vertrok, na
zorgvuldig haar laarzen afgeveegd te hebben op de mat bij de voordeur,
alsof ze het gehate stof van haar voeten wilde schudden.

"Ja, je kunt nu van deze school af gaan, maar moet dan elken dag een
tijd met Bets studeeren," zei mevrouw March dien avond. "Ik ben tegen
lichaamsstraf, vooral wat meisjes betreft. Ik houd niet van mijnheer
Davis' manier van onderwijzen en geloof ook niet, dat de meisjes,
waarmee je omgaat, je veel goed doen. Voor ik je naar een andere
school zend wil ik eerst Vader eens raadplegen."

"Heerlijk! Ik wou dat alle meisjes weggingen en zijn akelige school
opgeruimd moest worden. Is 't niet om gek te worden, als je aan
die heerlijke dadels denkt?" zuchtte Amy met het gezicht van een
martelares.

"Het spijt me niet, dat je ze verloren hebt, want je handelde in
strijd met de regels en verdiende straf voor je ongehoorzaamheid,"
was het strenge antwoord, dat de jonge dame die niets dan medelijden
verwachtte, wel eenigszins teleurstelde.

"Bedoelt u, dat u blij is, dat ik voor de geheele school vernederd
ben?" riep Amy.

"Ik zou niet dien weg inslaan om een gebrek te verbeteren," antwoordde
haar moeder; "maar ik ben er niet zeker van of je deze methode niet
meer goed zal doen, dan een zachtere manier. Je bent mooi op weg
veel te verwaand en gewichtig in je eigen oogen te worden, kindlief,
en het is meer dan tijd, dat je er eens goed acht op geeft. Je hebt
veel goede eigenschappen en kleine deugden, maar het is niet noodig ze
zoo uit te stallen, want verwaandheid bederft den besten aanleg. Een
echt talent of echte goedheid zullen niet licht over het hoofd gezien
worden, en al hád dit ook plaats, dan moest nog het bewustzijn,
ze te bezitten en ferm te gebruiken, iemand voldoen. Bedenk dat de
grootste aantrekkelijkheid van elk begaafd mensch is: bescheidenheid."

"Ja, dat is waar," riep Laurie, die in een hoek met Jo zat te
schaken. "Ik heb een meisje gekend, dat een bijzonder talent voor
muziek had, zonder het zelf te weten; ze wist ook niet, hoe lief
de kleine stukjes waren, die ze componeerde, wanneer ze alleen was,
en zou het niet geloofd hebben, al had iemand het haar verteld."

"Ik wou, dat ik dat meisje gekend had; ze zou mij misschien wel
willen helpen, ik ben zoo dom," zei Bets, die gretig luisterend naast
hem stond.

"Je kent haar, en ze helpt je beter dan eenig mensch ter wereld zou
kunnen," antwoordde Laurie en zag haar met zoo'n ondeugende uitdrukking
in z'n vroolijke, zwarte oogen aan, dat Bets plotseling bloosde en
haar gezicht verborg in een canapékussen, heelemaal ontsteld door
die plotselinge ontdekking.

Jo liet Laurie het spel winnen, om hem te beloonen voor dien lof,
haar Bets toegezwaaid, die er echter niet toe te bewegen was dien
avond iets te spelen na dat compliment. Laurie deed dus zijn best en
zong uitstekend, daar hij in een bijzonder goede luim was, want aan
de Marches toonde hij zelden de schaduwzijde van zijn karakter. Toen
hij vertrokken was, vroeg Amy, die den geheelen avond peinzend had
zitten kijken, plotseling, alsof haar een nieuwe gedachte inviel:
"Is Laurie een begaafde jongen?"

"Ja, hij heeft veel gaven en een prachtige opvoeding gehad; hij zal
een knap man worden, als hij niet door vertroeteling bedorven wordt,"
antwoordde haar moeder.

"En hij is _niet_ verwaand, wel?" vroeg Amy.

"Volstrekt niet; dat is juist de reden, waarom hij zoo aantrekkelijk
is, en we allemaal zooveel van hem houden."

"Ja, ik begrijp het, het is heel aardig begaafd te zijn en mooi en
elegant, maar niet om vertooning te maken of er zich op te verheffen,"
zei Amy nadenkend.

"Die dingen worden altijd gevoeld en gewaardeerd in iemands manier van
doen en van spreken, als ze maar met bescheidenheid gebruikt worden;
het is heusch niet noodig er mee te koop te loopen," zei mevrouw March.

"Net zoo min als je 't in je hoofd zou halen, al je hoeden en jurken
en strikken tegelijk te dragen, om de menschen toch vooral maar te
laten zien, dat je ze hebt," voegde Jo er bij, en "de preek" eindigde
met gelach.




HOOFDSTUK VIII.

JO ONTMOET APPOLLYON.


"Waar gaan jullie heen?" vroeg Amy, toen ze op een Zaterdagmiddag,
in haar kamer komende, haar twee oudste zusters bezig vond hun goed
aan te doen, met een zekere geheimzinnigheid die haar nieuwsgierigheid
opwekte.

"Dat gaat je niets aan; kleine kinderen moeten niet zoo nieuwsgierig
zijn," antwoordde Jo scherp.

Als er iets is, dat ons ergert, wanneer wij nog jong zijn, dan is
het wel, dat ons dit onder den neus gewreven wordt, en nog grievender
is het, als men ons daarbij vriendelijk verzoekt: "Nu maar gauw wat
te gaan spelen." Amy stoof bij deze beleediging op, en besloot het
geheim uit te vorschen, al moest ze er een uur lang om zeuren. Zich
tot Meta wendende, die haar nooit lang iets kon weigeren, begon ze
vleiend: "Toe vertel het me maar; je kon me _best_ laten meegaan;
Bets is zoo verdiept in haar poppen, en ik heb niks te doen en 'k
voel me zóó eenig!"

"Ik kan je niet meenemen, liefje, omdat je niet gevraagd bent,"
begon Meta, maar Jo viel haar ongeduldig in de rede met een: "Nu,
Meta, houd je stil, of je zult alles bederven. Je kunt niet meegaan,
Amy, stel je dus niet aan als een klein kind, door er om te dwingen."

"Jullie gaan met Laurie ergens heen, ik weet het heel goed; je hebt
gisterenavond samen op de canapé zitten fluisteren en lachen, en
jullie hield in eens op, toen ik binnenkwam. Is 't soms niet waar?"

"Ja, we gaan met Laurie ergens heen; wees nou maar stil en zanik
niet langer."

Amy zweeg, maar gebruikte haar oogen, en zag dat Meta een waaier in den
zak stak. "Ik weet het al! Ik weet het al, jullie gaan naar de comedie,
"De zeven Kasteelen" zien," riep ze, er vast besloten bijvoegende:
"En _ik_ ga ook, want moeder heeft gezegd, dat ik het mocht zien,
en ik heb het geld van de prullen nog bewaard! Onuitstaanbaar van
jullie om mij niet bijtijds te waarschuwen."

"Luister eens even naar me, en wees nu eens lief," zei Meta
kalmeerend. "Moeder wou, dat je deze week nog niet gingt, omdat je
oogen nog niet heel goed zijn om al het licht bij het tooverballet
te verdragen. De volgende week kun jij gaan met Bets en Hanna, en
een heerlijken avond hebben."

"Dat vind ik niet half zoo plezierig als met jullie en Laurie. Och,
laat mij maar meegaan? ik ben nu al zoolang om mijn verkoudheid thuis
geweest, en ik snak naar een pretje. Toe, Meta, ik zal heel lief zijn,"
smeekte Amy zoo roerend mogelijk.

"Zouden we haar dan toch maar meenemen. Ik geloof niet dat Moeder er
op tegen zou hebben, als we haar goed instopten," begon Meta.

"Als _zij_ gaat, ga _ik_ niet; en als ik niet meega, heeft Laurie
het land; 't zou trouwens heel onbeleefd zijn er Amy bij in te halen,
nu hij alleen ons gevraagd heeft. Ik vind, dat ze zich schamen moest
zich zoo in te dringen, waar ze niet begeerd wordt," zei Jo knorrig,
want ze had niets geen lust op een beweeglijk kind te passen, nu ze
zich voorgenomen had eens echt te genieten.

Haar toon en manieren maakten Amy boos; ze begon haar laarzen aan te
trekken en zei op de meest tergende manier: "Ik ga _toch_: Meta zegt,
dat ik mag, en als ik voor mezelf betaal, heeft Laurie er niets mee
te maken."

"Je kunt niet bij ons zitten, want wij hebben gereserveerde plaatsen,
en je kunt ook niet alleen zitten; Laurie moet je dan natuurlijk
zijn plaats wel afstaan en dat zal ons plezier bederven; of hij neemt
een andere plaats voor je en dat is onbehoorlijk, want je bent niet
gevraagd. Je hoeft geen moeite te doen, want je blijft eenvoudig waar
je bent," bromde Jo, knorriger dan ooit, daar ze zich juist in haar
haast in den vinger had geprikt. Amy, die op den grond zat met één
laars aan, begon te schreien, en Meta zocht haar tot rede te brengen,
toen Laurie zich beneden liet hooren en de twee meisjes haastig
naar hem toe gingen, haar zusje snikkend achterlatend; want nu en
dan vergat Amy haar groote-menschen-manieren en gedroeg ze zich als
een bedorven kind. Juist toen het gezelschap de deur uit zou gaan,
riep ze op dreigenden toon over de leuning: "Het zal je berouwen,
Jo March! dat beloof ik."

"Malligheid!" antwoordde Jo, de deur toeslaande.

Ze hadden een genotvollen avond, want de "Zeven Kasteelen aan het
Kristallen Meer" waren zóó tooverachtig, zoo wonderschoon, als men
maar verlangen kon. Maar in weerwil van de grappige roode dwergen, de
schitterende elfen en de prachtig aangekleede prinsen en prinsessen,
was Jo's genoegen met een bitteren droppel vermengd; de blonde
krullen van de feeënkoningin herinnerden haar aan Amy, en tusschen
de verschillende bedrijven hield ze zich bezig met te bedenken, wat
haar zusje zou doen, om "het haar te doen berouwen." In den loop der
jaren hadden zij en Amy al menige schermutseling gehad, want beiden
hadden een driftig karakter en werden licht heftig, als ze eens los
kwamen. Amy plaagde Jo, en Jo maakte Amy boos, en af en toe hadden
er uitbarstingen plaats, waarover beiden zich later schaamden. Hoewel
zij de oudste was, had Jo de minste zelfbeheersching en bracht menigen
moeilijken dag door in het bestrijden van den driftigen geest, die haar
zoo dikwijls in verdrietelijkheden bracht. Haar boosheid was nooit van
langen duur, en als ze nederig haar schuld beleden had, voelde ze er
oprecht berouw over, en trachtte zich te beteren. Haar zusters bekenden
dikwijls, dat ze het wel "leuk" vonden Jo eens woedend te maken, omdat
ze dan later zoo engelachtig lief was. De arme Jo deed wanhopig haar
best om kalm te zijn, maar haar boezemvijand was altijd gereed op te
vliegen en haar de nederlaag toe te brengen; en er was een jarenlange,
geduldige strijd noodig om hem te verslaan. Toen ze thuis kwamen, zat
Amy te lezen in de zitkamer. Ze nam een beleedigd air aan, sloeg haar
oogen niet van haar boek op en deed geen enkele vraag. Misschien zou
haar nieuwsgierigheid het gewonnen hebben van haar trots, als Bets er
niet geweest was om naar alles te vragen en een opgewonden beschrijving
van het stuk te krijgen. Toen Jo naar boven ging om haar besten hoed
te bergen, keek ze het eerst naar de latafel, want bij den laatsten
twist had Amy haar gevoel zoeken te luchten, door Jo's bovenste la
op den grond om te keeren. Alles scheen nu evenwel op zijn plaats,
en na een haastigen blik in haar kast, waschtafel en doozen, kwam Jo
tot het besluit, dat Amy de beleediging vergeven en vergeten had.

Maar daarin had Jo zich vergist, want den volgenden dag deed ze een
ontdekking, die een storm teweegbracht. Meta, Bets en Amy zaten in
den namiddag bij elkander, toen Jo opgewonden de kamer binnenstormde
en ademloos vroeg: "Heeft iemand mijn sprookjes weggenomen?"

Meta en Bets zeiden dadelijk "neen" en keken verbaasd op; Amy pookte
in het vuur en zei niets. Jo zag, dat ze een kleur kreeg en vloog op
haar toe.

"Amy, jij hebt ze weggenomen!"

"Neen."

"Dan weet jij, waar ze zijn!"

"Neen, dat weet ik niet."

"Dat jok je!" riep Jo, haar bij de schouders vattende met zoo'n
woedenden blik dat ze een moediger kind dan Amy, zou hebben doen
schrikken.

"Dat jok ik _niet_!" Ik heb ze niet, en weet niet waar ze zijn,
en ik geef er ook geen zier om."

"Je weet er iets van, en je zou beter doen het maar dadelijk te zeggen,
of ik zal je er toe dwingen," en Jo schudde haar onzacht heen en weer.

"Dreig maar zooveel je wilt, je krijgt je malle verhalen niet terug,"
riep Amy, nu op haar beurt boos wordende.

"Waarom niet?"

"Ik heb ze verbrand."

"Wat! mijn sprookjes, waar ik zooveel van hield en zoo hard aan werkte,
en die ik van plan was af te maken, voordat Vader thuiskwam? Heb
je ze wezenlijk verbrand?" vroeg Jo verbleekend, terwijl haar oogen
schitterden en haar handen Amy zenuwachtig vastklemden.

"Ja zeker! ik heb gezegd, dat het je berouwen zou, dat je gisteren
zoo onaardig was, en daarom heb ik het gedaan, dus--" verder kon
Amy het niet brengen, want Jo's driftige natuur werd haar de baas;
ze schudde Amy, dat de tanden in haar mond klapperden, en riep in
een hartstochtelijke vlaag van droefheid en woede:

"Je bent een slecht, een akelig kind! Ik kan ze nooit meer zoo
schrijven, en ik vergeef het je nooit, zoolang ik leef."

"Meta vloog toe om Amy te ontzetten en Bets om Jo tot bedaren te
brengen; maar Jo was geheel buiten zichzelf, en na Amy tot afscheid
een klap om de ooren te hebben gegeven, vloog ze de kamer uit, naar
de oude canapé op den zolder en streed haar strijd alleen.

De storm klaarde beneden op toen mevrouw March thuiskwam; na het
verhaal aangehoord te hebben, bracht ze Amy weldra tot inzicht
van het onrecht, dat ze haar zuster had aangedaan. Jo's boek was
de trots van haar hart, en werd door de huisgenooten beschouwd als
een veelbelovend letterkundig spruitje. Het waren niet meer dan een
half dozijn sprookjes, maar Jo had er geduldig aan gewerkt met haar
gansche hart, in de hoop, iets te kunnen voortbrengen, dat de moeite
waard was gedrukt te worden. Ze had ze juist zeer zorgvuldig in het
net geschreven, en het klad verscheurd, zoodat Amy's brandstapel
het dierbaar werk van verscheiden maanden had vernietigd. Mogelijk
scheen het anderen een gering verlies toe, maar voor Jo was het een
vreeselijk ongeluk, en ze gevoelde, dat het haar nooit vergoed kon
worden. Bets treurde als om een gestorven katje, en Meta weigerde voor
haar lieveling in de bres te springen; mevrouw March keek ernstig en
bedroefd, en Amy was onder den indruk, dat niemand meer van haar zou
houden, eer ze vergeving had gevraagd voor de daad, die ze nu meer
dan iemand anders betreurde.

Toen de theebel ging, verscheen Jo, maar ze zag er zoo boos
en ongenaakbaar uit, dat Amy al haar moed bijeen moest rapen om
zachtzinnig te zeggen: "Jo, wil je 't mij als 't je blieft vergeven? Ik
heb er vreeselijk veel spijt van."

"Ik zal het je _nooit_ vergeven," was Jo's beslist antwoord, en van
dat oogenblik af, scheen ze Amy's bestaan geheel en al te vergeten.

Niemand sprak over de droevige gebeurtenis, zelfs mevrouw March
niet, want allen hadden door ondervinding geleerd, dat woorden
niets uitwerkten als Jo in zoo'n bui was; en dat het wijste zou
zijn, te wachten tot de een of andere kleine gebeurtenis, of Jo's
eigen edelmoedige natuur, haar verbittering verzachtte en de breuk
heelde. Het was geen gelukkige avond, want hoewel de meisjes als naar
gewoonte zaten te werken, terwijl hun moeder voorlas uit Bremer, Scott
of Edgeworth, ontbrak er toch iets aan, en de liefelijke, huiselijke
vrede was verstoord. Ze gevoelden dit vooral toen het oogenblik van
zingen was gekomen; want Bets kon alleen maar spelen, Jo zweeg als
een steenen beeld, en Amy begon te schreien, zoodat Meta en Moeder
alleen zongen. Maar in spijt van hun pogingen om zoo vroolijk te zijn
als leeuwerikken, schenen de heldere stemmen toch niet zoo goed bij
elkander te passen als gewoonlijk, en allen voelden zich ontstemd.

Toen mevrouw March Jo een nachtkus gaf, fluisterde ze haar teeder
toe: "Kindlief, laat de zon niet ondergaan over je toorn, vergeeft
elkander, helpt elkander, en begin morgen weer opnieuw." Jo verlangde
niets liever dan haar hoofd neer te leggen aan dat moederlijk hart
en haar droefheid en boosheid uit te schreien; maar tranen waren
een onmannelijke zwakheid, en ze voelde zich zoo diep beleedigd,
dat ze nog niet _kon_ vergeven. Ze knipoogde dus uit alle macht,
schudde haar hoofd en zei barsch, omdat Amy nog onder het bereik
van haar stem was: "Het was een afschuwelijk leelijke streek, en ze
verdient niet, dat ik het haar vergeef."

Zoo stapte Jo naar haar kamer en naar bed, en er werd dien avond geen
vroolijk of vertrouwelijk praatje gehouden.

Amy voelde zich diep gegriefd, dat haar vredesvoorslagen van de hand
gewezen waren en begon te wenschen dat ze zich niet zoo vernederd had,
daarna zich hoe langer hoe meer beleedigd te achten en eindelijk zich
op een onuitstaanbare wijze te verheffen op haar deugdzaamheid. Jo
zag er nog altijd uit als een donderwolk, en niets ging dien dag
goed. 's Morgens was het bitter koud; ze liet haar kostelijk warm
puddingtrommeltje in de goot vallen, tante March had een aanval van
rusteloosheid, Meta was afgetrokken, Bets keek bedroefd en neerslachtig
toen ze thuiskwam, en Amy praatte gedurig over menschen, die altijd den
mond vol hadden van goed te worden en er toch niet naar wilden streven,
zelfs niet, wanneer andere menschen hun een goed voorbeeld gaven.

"Ze zijn allemaal zoo onverdraaglijk, ik zal maar eens aan Laurie
vragen, of hij met me wil gaan schaatsenrijden. Hij is altijd
vriendelijk en vroolijk en zal me wel weer in mijn fatsoen brengen,
dat weet ik zeker," zei Jo tot zichzelf en ging op weg.

Amy hoorde het klepperen der schaatsen, en keek naar buiten met den
ongeduldigen uitroep:

"Daar nu! ze had me beloofd, dat ik den eersten den besten keer mee zou
gaan, want dit is natuurlijk het laatste ijs, dat we dit jaar zullen
hebben. Maar het zou vergeefsche moeite zijn aan zoo'n brombeer te
vragen mij mee te nemen."

"Zeg dat niet, Amy; je bent heel ondeugend geweest en het _is_
moeilijk voor Jo je het verlies van haar kostbaar boekje te vergeven;
maar ik vind, dat ze het nu wel doen kon, en ik denk ook wel, dat
ze het doen zal, als je 't maar op het goede oogenblik vraagt," zei
Meta. "Loop hen achterna, zeg niets voordat Jo weer in haar humeur
gekomen is door Laurie, neem dan een gunstig oogenblik waar en geef
haar een kus of doe iets liefs, en dan geloof ik zeker, dat ze met
heel haar hart vrede zal sluiten."

"Ik zal het probeeren," zei Amy, want die raad was naar haar smaak;
en na zich haastig aangekleed te hebben, liep ze de vrienden na,
die juist achter den heuvel verdwenen.

Het was niet ver tot aan de rivier, maar beiden stonden al op de
schaatsen, voordat Amy hen bereikte. Jo zag haar komen, en keerde zich
om; Laurie zag haar niet, want hij probeerde zorgvuldig het ijs langs
den kant, daar een warm zonnetje aan de laatste vorst was voorafgegaan.

"Ik zal tot aan de eerste bocht gaan, en zien of alles in orde is
voordat we om het hardst rijden," hoorde Amy hem zeggen, terwijl
hij vooruit schoot en er in zijn pels en bonten muts uitzag als een
jonge Rus.

Jo hoorde hoe Amy hijgde na haar harde loopen, en hoe ze met de voeten
stampte en haar vingers warm zocht te blazen, terwijl ze bezig was
haar schaatsen aan te binden, maar Jo keerde zich volstrekt niet om,
en reed langzaam "en zigzag" de rivier op, met een bitter en ongelukkig
soort van voldoening in den tegenspoed van haar zuster. Ze had haar
boosheid gekoesterd, tot het een krachtig gevoel was geworden, dat
haar heelemaal beheerschte, zooals kwade gedachten en opwellingen
altijd doen, tenzij men ze terstond verjaagt. Toen Laurie de bocht
omging, riep hij terug:

"Blijf aan den kant, het is in 't midden niet veilig". Jo hoorde het,
maar Amy kwam juist overeind en verstond geen woord. Jo keek over
haar schouder, en de kleine demon, dien ze schuilplaats verleende,
fluisterde haar in 't oor:

"'t Komt er niet op aan, of zij het hoorde of niet, laat ze maar voor
zichzelf zorgen."

Laurie was achter de bocht verdwenen, Jo kwam er juist dichtbij
en Amy ver in de achterhoede, zette zich in beweging naar de mooie
effen baan in het midden der rivier. Eén oogenblik stond Jo stil met
een vreemd gevoel in haar hart; toen besloot ze verder te gaan, maar
een zeker iets hield haar tegen en dwong haar nog eens om te kijken,
juist bijtijds om te zien, hoe Amy de handen in de hoogte sloeg, en
onder het plotseling kraken van brekend ijs, het geplas van water,
en het uiten van een gil, die Jo's hart van schrik deed stilstaan,
wegzonk. Ze wilde Laurie roepen, maar haar stem begaf haar; zij
trachtte op haar zusje toe te schieten, maar haar voeten schenen alle
macht verloren te hebben, en ze stond daar maar onbeweeglijk met een
ontzet gezicht te staren naar het kleine blauwe hoedje boven het zwarte
water. Eensklaps schoot haar iets pijlsnel voorbij, en Laurie's stem
riep haar toe: "Haal een stok; gauw, gauw!"

Hoe zij het deed, wist ze nooit te zeggen, maar de volgende
oogenblikken werkte ze als een bezetene, blindelings gehoorzamende aan
Laurie, die zijn zelfbeheersching niet verloor, en voorover liggende,
Amy ophield met zijn armen, totdat Jo een lat aangesleept had en ze met
vereende krachten het kind, meer verschrikt dan bezeerd, uit het ijs
trokken. "Ziezoo, nu moeten wij zoo hard mogelijk met haar naar huis
loopen; pak haar goed in met onze dingen, terwijl ik die verwenschte
schaatsen losmaak," riep Laurie, zijn jas om Amy heenslaande en aan de
riemen rukkende, die nooit te voren zoo ingewikkeld hadden geschenen.

Rillend, druipend en schreiend brachten ze Amy thuis, en na wat
van den schrik bekomen te zijn, viel ze bij een heet vuur en warm
in dekens gewikkeld in slaap. Onder al de bemoeiingen had Jo bijna
niet gesproken, maar bleek en verwilderd rondgevlogen, haar hoed en
mantel half af, haar japon gescheurd, en haar handen opengehaald en
bezeerd door ijs en latten en weerspannige gespen. Toen Amy rustig
lag te slapen, het huis stil was, en mevrouw March voor het bed zat,
riep ze Jo tot zich en begon hare gewonde handen te verbinden.

"Weet u wel zeker, dat ze buiten gevaar is?" fluisterde Jo en zag
vol wroeging naar het goudlokkig hoofdje, dat wel voor goed uit haar
oogen had kunnen verdwijnen, onder het verraderlijke ijs.

"Volkomen, mijn kind; ze heeft zich niet bezeerd, en zal zelfs niet
verkouden worden, denk ik; je hebt haar zoo flink ingestopt en zoo
gauw thuis gebracht," antwoordde haar moeder opgeruimd.

"Dat heeft Laurie gedaan, ik liet haar haar gang gaan. Moeder, _als_
Amy stierf, zou het mijn schuld zijn," en naast het bed neervallende
bekende Jo, onder een stroom van berouwvolle tranen, al wat er
gebeurd was, de hardheid van haar hart ten diepste veroordeelend
en onder snikken haar dankbaarheid betuigend, dat de zware straf,
die haar had kunnen treffen, haar bespaard was.

"Het is alles de schuld van mijn ellendige drift! Ik tracht het te
overwinnen, gedurig denk ik, dat ik het overwonnen heb, en dan is
het weer erger dan ooit. O moeder! wat zal ik doen! Wat zal ik toch
doen?" riep de arme Jo wanhopig.

"Waak en bid, lieveling; geef nooit den strijd uit moedeloosheid op,
en denk nooit dat het onmogelijk is een gebrek te overwinnen," zei
Mevrouw March, en ze trok het verwilderde hoofd tegen haar schouder
en kuste de betraande wang zoo teeder, dat Jo nog hartstochtelijker
begon te schreien.

"Ik weet het niet; u kunt niet begrijpen hoe erg het is! Als ik zoo
driftig ben, geloof ik, dat ik tot alles in staat zou zijn. Ik word
zoo woedend, dat ik iemand wel zou kunnen aanvliegen en kwaad doen,
en er dan blij om zijn. Soms ben ik zoo bang, dat ik nog eens iets
verschrikkelijks _zal_ doen en mijn leven bederven, en maken, dat
iedereen mij haat. O Moeder, help me, help me toch alstublieft!"

"Dat zal ik, mijn kind, dat zal ik. Schrei niet zoo bitter, maar
vergeet dezen dag nooit, en neem je met heel je ziel voor er zoo
nooit meer een te beleven. Jolief! wij hebben allen onze verzoekingen,
sommigen veel grooter dan de jouwe, en we hebben dikwijls ons heele
leven noodig om ze te overwinnen. Jij meent, dat je humeur het
slechtste ter wereld is, maar het mijne was vroeger precies zoo."

"Het uwe, Moeder? En u bent nooit boos!" riep Jo voor een oogenblik
haar berouw in haar verbazing vergetende.

"Veertig jaar heb ik er tegen gestreden, en daardoor geleerd mij te
beheerschen. Ik word bijna elken dag van mijn leven boos, Jo; maar
ik heb geleerd het niet te toonen, en ik hoop nog altijd ook dat te
overwinnen, al moest het me ook nóg veertig jaar kosten."

Het geduld en de nederigheid, die te lezen stonden op het gelaat,
dat ze zoo liefhad, waren een betere les voor Jo dan de verstandigste
preek, de scherpste bestraffing. Zij voelde zich dadelijk vertroost
door haar moeders medegevoel en vertrouwen; de overtuiging, dat
Moeder hetzelfde gebrek had en het steeds trachtte te verbeteren,
maakte het voor haar zooveel gemakkelijker te dragen, en versterkte
haar besluit er tegen te strijden; hoewel veertig in waken en bidden
doorgebrachte jaren een meisje van vijftien wel lang schenen.

"Moeder, is u boos als u uw lippen zoo op elkander drukt en soms de
kamer uitgaat, wanneer Tante March bromt, of de menschen het u lastig
maken?" vroeg Jo, die zich meer en inniger dan ooit te voren met haar
moeder verbonden voelde.

"Ja, ik heb geleerd de haastige woorden, die mij voor den mond komen,
te bedwingen; en als ik voel, dat ze toch, tegen mijn wil, zouden
ontsnappen, ga ik een oogenblik heen en neem mijzelf eens onderhanden,
omdat ik zoo zwak en slecht was," antwoordde mevrouw March met een
zucht en een glimlach, terwijl zij Jo's verwarde lokken gladstreek
en in orde bracht.

"Hoe hebt u geleerd u te bedwingen? Dat kost mij de meeste moeite--want
de scherpe woorden ontvallen me, voordat ik weet wat ik doe; en hoe
meer ik zeg, des te erger wordt het, totdat het me goed doet het gevoel
van anderen te kwetsen en verschrikkelijke dingen te zeggen. Vertel
mij toch eens, Moes, hoe u het aanlegt."

"Mijn goede moeder hielp mij altijd--".

"Zooals u ons helpt,"--viel Jo haar met een dankbaren kus in de rede.

"Maar ik verloor haar, toen ik nog maar iets ouder was dan jij nu,
en moest jarenlang alleen voortsukkelen, want ik was te trotsch om
mijn zwakheid aan iemand anders te bekennen. Ik had een moeilijken
tijd, Jo, en stortte veel bittere tranen over mijn tekortkomingen;
want in weerwil van mijn pogingen scheen ik toch nooit vooruit te
komen. Toen kwam je vader, en voelde ik me zoo gelukkig, dat het mij
gemakkelijk viel goed te zijn. Maar weldra, toen ik vier dochtertjes
om mij heen had, en we arm werden, begon de oude strijd opnieuw;
want ik ben van natuur niet geduldig en het kostte me heel veel,
als ik zag, dat mijn kinderen niet alles hadden, wat ze verlangden."

"Arme Moeder! wie heeft u toen geholpen?"

"Vader, Jo. Hij verliest nooit zijn geduld, twijfelt nooit, klaagt
nooit, maar hoopt altijd, en werkt zoo opgeruimd, dat men zich schamen
moet in zijn nabijheid anders te zijn. Hij hielp mij en beurde mij
op, en toonde mij aan, dat ik naar al de deugden moest streven, die
ik graag mijn kleine meisjes wilde zien bezitten, want ik moest hun
voorbeeld zijn. Het was gemakkelijker daarnaar te trachten ter wille
van jullie, dan ter wille van mezelf; een verschrikte of verbaasde
blik van een van mijn kinderen, als ik eens scherp uitviel, was
mij grooter verwijt dan woorden hadden kunnen zijn; en de liefde,
de achting en het vertrouwen van mijn kinderen was de heerlijkste
belooning, die ik kon ontvangen voor mijn streven, om de vrouw te
worden, die ik wenschte, dat ze zouden navolgen."

"O, Moeder! als ik ooit half zoo goed word als u, zal ik tevreden
wezen," zei Jo aangedaan.

"Ik hoop, dat je veel beter zult worden, lieve kind; maar je moet
waken tegen je "boezemvijand", zooals je Vader zegt, anders zou hij je
leven treurig maken, zoo niet bederven. Je hebt nu een waarschuwing
gehad, onthoud die, en zoek met hart en ziel dit driftig humeur te
beteugelen, voordat het je grooter droefheid en berouw veroorzaakt,
dan je nu voelt."

"Ik zal het probeeren, Moeder, ik zal wezenlijk mijn uiterste best
doen. Maar u moet me helpen, het mij herinneren, en maken dat het
niet tot zoo'n uitbarsting komt. Ik heb vroeger wel eens gezien, dat
Vader soms zijn vinger op den mond hield, en u aanzag met een heel
vriendelijk, maar ernstig gezicht; en dan klemde u altijd de lippen
vast op elkaar, of ging weg; herinnerde hij er u dan aan?" vroeg
Jo zacht.

"Ja, ik had hem gevraagd mij zoo te willen helpen, en Vader vergat
het nooit, maar bewaarde me voor menig scherp woord door die kleine
beweging en dien vriendelijken blik."

Jo zag, dat haar moeders oogen zich met tranen vulden, en dat haar
lippen beefden, terwijl ze sprak. Vreezend, dat ze te veel gezegd had,
fluisterde ze hartelijk: "Deed ik er verkeerd aan, dat ik zoo op u
lette en dat ik er nu van sprak? Ik was niet van plan iets onliefs
te zeggen, maar het is zoo prettig u alles te vertellen wat ik denk,
en me bij u zoo veilig en gelukkig te voelen."

"Mijn lieve Jo, je mag Moeder _alles_ zeggen, want het is mijn grootste
geluk en trots, als ik voel, dat mijn meisjes vertrouwen in me stellen,
en weten, hoe lief ik ze heb.""

"Ik dacht, dat ik u bedroefd maakte."

"Neen, kind, maar als ik zoo over Vader spreek, voel ik zoo diep
zijn gemis, zoo duidelijk hoeveel ik hem verschuldigd ben, en hoe
zorgvuldig ik waken en werken moet om zijn dochtertjes veilig en goed
voor hem te bewaren."

"En toch hebt u hem aangeraden te gaan, Moeder, en schreide niet,
toen hij heenging, en u klaagt nu nooit en ziet er nooit uit, alsof
u hulp noodig hebt," zei Jo verwonderd.

"Ik gaf het beste, wat ik had, aan het land, dat ik liefheb, en
bewaarde mijn tranen, tot hij vertrokken was. Waarom zou ik klagen,
als we beiden slechts onzen plicht hebben gedaan, en er aan 't einde
zeker gelukkiger om zullen zijn? Als het je toeschijnt, dat ik geen
hulp noodig heb, dan is dat, omdat ik een beter vriend heb dan zelfs
Vader is om mij te troosten en te steunen. Mijn kind, de moeiten en
verzoekingen van je leven beginnen eerst, en zullen misschien vele
zijn: maar je kunt ze allen bestrijden en overwinnen, zoo je de kracht
en de teederheid leert kennen van onzen hemelschen Vader, zooals je die
van je aardschen vader kent. Hoe meer je Hem liefhebt en vertrouwt,
des te dichter zul je je bij Hem gevoelen, en zooveel minder zul je
steunen op menschelijke macht en wijsheid. Zijn liefde en zorg worden
niet moede, noch veranderen; ze kunnen je nooit ontnomen worden, en
zullen je, hoop ik, een bron zijn van vrede, geluk en sterkte voor
het heele leven. Geloof dit van harte, en ga tot God met al je kleine
zorgen en bezwaren, je zonden en lasten, even vrij en vertrouwelijk,
als je tot mij gaat."

Jo's eenig antwoord was, dat ze haar moeder vaster omklemde, en in
de stilte, die nu volgde, steeg het oprechtste gebed, dat ze ooit
gebeden had, uit haar hart tot God op; want in dat droevig, maar
toch zoo gelukkig uur had ze niet alleen de bitterheid van berouw en
wanhoop leeren kennen, maar ook het liefelijke van zelfverloochening
en zelfbeheersching, en geleid door haar moeders hand, was zij
nader gekomen tot den Vriend, die ieder menschenkind welkom heet met
een liefde, sterker dan die van eenig vader, teederder dan die van
eenige moeder.

Amy bewoog zich en zuchtte in haar slaap, en alsof ze er naar verlangde
dadelijk haar fout te herstellen, keek Jo op met een uitdrukking op
haar gezicht, die er vroeger nooit op te zien was geweest.

"Ik liet de zon ondergaan over mijn toorn; ik wou haar niet vergeven,
en vandaag zou het te laat geweest zijn, als Laurie ons niet geholpen
had! Hoe kon ik zoo slecht zijn?" zei Jo halfluid, terwijl ze zich
over haar zusje heenboog en het vochtige haar, dat op het kussen lag,
streelde.

Amy sloeg haar oogen op, alsof ze de woorden gehoord had en stak
de armen uit met een glimlach, die rechtstreeks doordrong tot Jo's
hart. Geen van beiden sprak een enkel woord, maar ze omhelsden elkander
innig, in spijt van al de dekens, en alles werd met een hartelijken
kus vergeven en vergeten.




HOOFDSTUK IX.

META GAAT NAAR DE KERMIS DER IJDELHEID.


"Dat treft nu heusch al zoo gelukkig mogelijk, dat die kinderen juist
nu de mazelen krijgen," zei Meta op zekeren dag in April, terwijl ze,
omringd door haar zusjes, in haar kamer een koffer stond te pakken.

"En zoo lief van Annie Moffat, dat ze haar belofte niet heeft
vergeten. Lekker hoor, zoo veertien dagen lang plezier te gaan
maken," antwoordde Jo, die wel een windmolen leek, zooals ze daar,
met uitgespreide armen, rokken stond op te vouwen.

"En zulk heerlijk weer, daar ben _ik_ zoo blij om," voegde Bets er bij,
die zorgvuldig ceintuurs en haarlinten sorteerde en wegbergde in haar
mooiste doos, die ze Meta voor de gewichtige gelegenheid geleend had.

"Ik wou, dat ik zoo'n prettigen tijd te gemoet ging, en al die mooie
dingen mocht dragen," zei Amy met haar mond vol spelden, om het kussen
van de gelukkige smaakvol en kunstig te gaan besteken.

"O, ik wou dat jullie allemaal meegingen, maar daar dat nu niet kan,
zal ik mijn wederwaardigheden goed onthouden en jullie alles vertellen,
als ik terugkom. Dat is ook al het minste, wat ik doen kan, nu jullie
allemaal zoo lief zijn geweest om mij allerlei te leenen en in orde
te helpen brengen," zei Meta, rondziende naar de eenvoudige kleeren,
die in haar oogen bijna volmaakt waren.

"Wat heeft Moeder je uit de schatkist gegeven?" vroeg Amy, die er
niet bij tegenwoordig was geweest, toen een zeker cederhouten kastje
openging, waarin mevrouw March enkele overblijfselen van vroegere
weelde bewaarde, als geschenken voor haar meisjes, wanneer de geschikte
tijd daarvoor gekomen zou zijn.

"Een paar zijden kousen, dien mooi gesneden waaier, en een beeldig,
blauw ceintuur. Ik had ook zoo graag die blauwe zijden japon gehad,
maar er is geen tijd meer om hem te vermaken en ik moet dus maar
tevreden zijn met mijn oude alpaca."

"Mijn nieuwe neteldoekje zal je ook keurig staan en het lange zijden
ceintuur zal alles zoo opvroolijken. Ik wou, dat ik mijn bloedkoralen
armband niet kapot gegooid had, dan hadt je hem met plezier kunnen
krijgen," zei Jo, die gaarne iets gaf of uitleende, maar wier
bezittingen gewoonlijk te verminkt waren om nog tot eenig nut te zijn.

"Er is in de "schatkist" een beelderig, ouderwetsch stel paarlen,
maar Moeder zei, dat levende bloemen het mooiste sieraad zijn voor
een jong meisje, en Laurie beloofde me te zullen zenden, wat ik noodig
heb," antwoordde Meta. "Nu, laat eens zien, hier is mijn nieuw, grijs
wandelpakje--och, Bets, krul de veer van mijn hoed eens wat op,--dan
mijn alpaca voor Zondags en de kleine partij--het is wel wat zwaar
voor het voorjaar, vind je niet? het blauwe zijdje zou zoo netjes
staan; och hemel ja!"

"O kom, je hebt de neteldoeksche voor de groote partij, en als je in
't wit bent, zie je er altijd engelachtig uit," zei Amy, heelemaal
verdiept in den kleinen voorraad opschik, waar haar hart zoo naar
uitging.

"Die heeft geen lagen hals en geen sleep, maar het zal zoo wel
moeten. Mijn blauwe huisjapon ziet er zoo netjes uit, nu hij gekeerd
en nieuw opgemaakt is, dat het net een nieuwe lijkt. Jammer, mijn
mantel is lang niet naar de laatste mode, en mijn hoed heeft niets van
dien van Sallie. Ik heb maar niets gezegd, maar ik was ook vreeselijk
teleurgesteld over mijn parapluie. Ik had Moeder verteld dat ik liefst
een zwarte met een witten stok wou hebben, maar ze vergat het en kocht
er een met een leelijken geelachtigen stok. Hij is sterk en netjes,
dus moet ik niet klagen, maar ik weet dat ik er verlegen over zal zijn,
als ik Annie's zijden parapluie met een gouden knop er naast zie,"
zuchtte Meta en bekeek met grooten tegenzin het kleine regenscherm.

"Ruil hem," raadde Jo.

"Neen, dat zou flauw zijn, en ik wil Moeders gevoel ook niet kwetsen,
nadat ze zooveel moeite gedaan heeft om alles voor me in orde te
krijgen. Het is heel laf van me, dat ik er over denk, en ik ben
niet van plan er aan toe te geven. Mijn zijden kousen en twee paar
nieuwe handschoenen troosten me in mijn leed. Erg lief van je, Jo,
dat je mij de jouwe wilt leenen. Ik voel me zoo rijk en deftig met
twee nieuwe paren en de ouwe gewasschen voor dagelijksch gebruik;"
en Meta nam een hartversterkend kijkje in haar handschoenendoos.

"Annie Moffat heeft blauwe en rose lintjes in haar onderlijfjes;
zou jij er ook niet een paar door de mijne willen rijgen?" vroeg ze,
toen Bets met een berg schoon strijkgoed, versch uit Hanna's handen,
kwam aandragen.

"Hé, neen, dat zou ik niet doen; de lintjes zouden niet in
overeenstemming zijn met je eenvoudige lijfjes, waaraan maar een
onnoozel kantje zit. Arme menschen moeten zich niet opdirken," zei
Jo beslist.

"Ik zou wel eens willen weten, of ik _ooit_ zoo gelukkig zal zijn om
_echte_ kant aan mijn ondergoed te hebben?" riep Meta wrevelig.

"Laatst zei je, dat je volmaakt gelukkig zou zijn, als je maar
bij Annie Moffat kon gaan logeeren," merkte Bets op haar bedaarde
manier aan.

"Dat heb ik ook gezegd! O, ik _ben_ ook wel gelukkig, en ik wil niet
zeuren, maar het is toch net, of je meer verlangt, naarmate je meer
krijgt; vindt jullie niet? Ziezoo, de bak is klaar en alles is er in,
behalve mijn baljapon, die ik maar voor Moeder zal laten," zei Meta
opvroolijkend, toen ze van den halfgevulden koffer naar het keurig
gestreken neteldoekje keek, dat ze zeer gewichtig haar "baljapon"
noemde.

Den volgenden dag was het mooi weer, en Meta vertrok, behoorlijk
toegerust, om veertien dagen van ongekend genot tegemoet te
gaan. Mevrouw March had met eenigen tegenzin haar toestemming tot het
uitstapje gegeven, vreezende, dat Meta ontevredener dan ze nu soms al
was, zou terugkomen. Maar ze had er zoo om gebedeld, en Sallie had
beloofd goed voor haar te zullen zorgen, en een kleine uitspanning
scheen, na een zwaren winter, zoo begeerlijk, dat de moeder zich liet
overhalen, en de dochter haar eerste proefje ging nemen van het leven
in de "uitgaande kringen."

De Moffats leefden op grooten voet, en de eenvoudige Meta was in
het begin min of meer overbluft door de pracht van het huis en de
elegante kleeding der bewoners. Maar het waren vriendelijke menschen,
in weerwil van hun beuzelachtig leven, en ze zetten hun gast spoedig
op haar gemak. Misschien gevoelde Meta wel, zonder precies te weten
waarom, dat het geen bijzonder knappe of schrandere menschen waren,
en dat al het verguldsel de gewone stof, waarvan ze gemaakt waren,
niet kon verbergen. Het was zeker heel plezierig, lekker te eten,
in een mooi rijtuig te rijden, elken dag haar beste japon te dragen
en niets te doen, dan zich aangenaam bezig te houden. Zooiets viel
echt in haar smaak, en het duurde niet lang, of zij begon de manieren
en gesprekken van haar nieuwe omgeving na te volgen, nam kleine airs
en gewoonten aan, gebruikte Fransche woorden, crêpeerde haar haar,
nam haar japonnen in, en praatte zoo goed ze kon mee over de modes.

Hoe meer ze zag van Annie Moffat's mooie dingen, hoe meer ze haar
benijdde en smachtte naar rijkdom. Thuis scheen haar nu alles in de
herinnering kaal en somber toe; te moeten werken, werd harder dan
ooit, en Meta vond, dat ze een heel arm en slecht bedeeld meisje was,
in weerwil van de handschoenen en de zijden kousen.

Ze had echter niet veel tijd om te treuren, want de drie meisjes
maakten het zich heel druk met allerlei pretjes. Ze winkelden,
wandelden, reden, en legden elken dag bezoeken af; gingen naar de
comedie en de opera, of hadden 's avonds thuis plezier, want Annie
had veel vriendinnen en wist ze aardig bezig te houden. Haar oudere
zusters waren mooie jonge dames, en een van hen was geëngageerd,
wat in Meta's oog bizonder interessant en romantisch was. Mijnheer
Moffat was een dik, vroolijk oud heer, die haar vader wel kende;
en mevrouw Moffat, een gezette, vroolijke oude dame, die evenals haar
dochter groote genegenheid opvatte voor Meta. Iedereen haalde haar aan,
en men was mooi op weg "Daisy", zooals ze haar noemden, het hoofd op
hol te brengen. Toen de avond voor de "kleine partij" aanbrak, merkte
ze dat er van het alpaca'tje volstrekt geen sprake kon zijn, want
de andere meisjes deden dunne japonnen aan en maakten veel toilet;
dus haalde ze de witte voor den dag, die er naast Sallie's nieuwe
japon, eenvoudiger uitzag dan ooit tevoren. Meta zag, hoe de meisjes
er naar keken en haar wangen begonnen te gloeien; want ze was met al
haar zachtheid toch heel trotsch. Niemand zei er een enkel woord over,
maar Sallie bood aan haar haar op te maken, en Annie haar ceintuur te
strikken, en Belle, de geëngageerde zuster, prees haar blanke armen. In
al die vriendelijkheid zag Meta slechts medelijden met haar armoede,
en haar hart was zwaar, toen de andere meisjes zoo lachten en praatten,
zich coquet kapten, en als vluchtige vlinders heen en weer vlogen. Het
harde, bittere gevoel was tot een aanmerkelijke hoogte gestegen,
toen een der dienstmeisjes een doos met bloemen binnenbracht. Voor
Meta nog iets kon zeggen, had Annie er het deksel reeds afgenomen,
en allen bewonderden luide de prachtige rozen en andere bloemen.

"Dat is natuurlijk voor Belle. George stuurt haar altijd bloemen, maar
deze zijn wel _buitengewoon_ mooi!" riep Annie, de geur diep inademend.

"Ze zijn voor Juffrouw March, werd er bij gezegd. En hier is een
briefje," zei het meisje, het Meta overreikend.

"Wat aardig! Van wien zijn zij? Ik wist niet, dat jij een aanbidder
hadt!" riepen de meisjes en fladderden in de grootste nieuwsgierigheid
en verbazing om Meta heen.

"Het briefje is van Moeder, en de bloemen zijn van Laurie," zei Meta
eenvoudig, maar toch zeer gestreeld dat hij haar niet vergeten had.

"Zoo!" zei Annie met een spottenden blik, toen Meta het briefje in
den zak stak, als een soort van talisman tegen afgunst, ijdelheid
en valschen trots; want die enkele teedere woorden hadden haar goed
gedaan, en de prachtige bloemen vroolijkten haar op.

Ze voelde zich bijna weer gelukkig en legde een paar rozen en wat
groen voor zichzelf op zijde, terwijl ze haastig van de overschietende
bloemen allerliefste kleine bouquetjes maakte voor het haar, of
het ceintuur van haar vriendinnen, en ze zoo vriendelijk aanbood,
dat Clara, de oudere zuster, zei, dat ze het "aardigste kleine
ding was dat ze ooit gezien had," en allen zeer ingenomen waren
met die attentie. De vriendelijke daad maakte een einde aan haar
neerslachtigheid, en toen allen gezamenlijk naar beneden gingen, om
zich aan mevrouw Moffat te vertoonen, zag ze, toen ze voor den spiegel
stond en de bloemen in haar golvend haar stak, een gelukkig gezichtje
met schitterende oogen, terwijl de japon, door de rozen versierd, haar
nu niet meer zoo eenvoudig toescheen. Ze had dien avond veel plezier,
want ze danste naar hartelust; allen waren even vriendelijk voor haar,
en ze kreeg twee complimentjes. Annie verzocht haar wat te zingen,
en een der gasten maakte de opmerking, dat ze een bijzonder lieve
stem had; majoor Lincoln vroeg "wie dat frissche, aardige meisje
met de mooie oogen was!" Alles te zamen genomen had ze dus een recht
prettigen avond, totdat ze een gedeelte van een gesprek hoorde, dat
haar geheel van streek maakte. Ze zat juist in de serre te wachten,
tot haar cavalier een portie ijs bracht, toen ze aan den anderen kant
van een bloemen- en groenversiering een stem hoorde vragen:

"Hoe oud is ze?"

"Zestien of zeventien denk ik," antwoordde een andere stem.

"Het zou een buitenkansje zijn voor een van die meisjes, zou het
niet? Sallie zegt, dat zij heel intiem zijn, en de oude heer vreeselijk
van hen houdt."

"Mevrouw M. heeft haar plannen, wed ik, en zal haar spel wel
goed spelen, al is het ook nog wat vroeg. Het meisje heeft er
klaarblijkelijk geen idee van," zei mevrouw Moffat.

"Ze vertelde dat leugentje omtrent haar mama anders, alsof zij er
wel iets van wist, en kreeg een kleur, toen de bloemen kwamen."

"Arm kind, ze zou er heel aardig uitzien als ze maar naar de mode
gekleed was. Denkt u, dat ze beleedigd zou zijn, als we aanboden haar
een japon voor Donderdag te leenen?" vroeg weer een andere stem.

"Ze is trotsch, maar ik geloof niet, dat ze er tegen zou hebben,
want ze heeft niets dan dat simpele neteldoekje. Misschien krijgt zij
er van avond wel een scheur in, dat zou een goed voorwendsel zijn om
haar een andere aan te bieden."

"We zullen zien; ik zal dien Laurence een uitnoodiging zenden om
haar een beleefdheid aan te doen, en dan kunnen we er later pret
over maken."

Hier verscheen Meta's partner met het ijs; zij zag er verhit en
zenuwachtig uit. Haar "trots" kwam haar nu goed te pas, om haar
verontwaardiging, haar woede en verdriet, over wat ze juist gehoord
had, te verbergen; want hoe onschuldig en onergdenkend ze ook was,
dit kon niet beletten, dat ze de praatjes van haar vrienden begreep. Ze
deed haar best alles van zich af te zetten, maar het baatte niet, want
gedurig herhaalde ze bij zichzelf: "Mevrouw M. heeft haar plannen,"
"dat leugentje omtrent haar mama" en "simpel neteldoekje", tot ze
op het punt was te gaan schreien, en gaarne naar huis gevlogen zou
zijn, om al haar verdriet te vertellen en om raad te vragen. Daar dit
onmogelijk was, deed zij haar best vroolijk te schijnen, en dank zij
haar zenuwachtige opgewondenheid, slaagde ze daar zoo goed in, dat
niemand vermoeden kon, hoeveel inspanning het haar kostte. Wat was
ze dankbaar toen alles was afgeloopen en ze rustig in het bed lag,
waar ze kon denken en zich verbazen en woedend zijn, totdat haar
hoofd scheen te zullen barsten en haar gloeiende wangen afgekoeld
werden door een stroom van tranen.

Die dwaze, maar toch goed gemeende woorden, hadden een nieuwe wereld
voor Meta ontsloten, en den vrede van de oude wereld, waarin ze
tot nu toe zoo gelukkig als een kind had geleefd, verstoord. Haar
onschuldige vriendschap met Laurie was bedorven door de dwaze praatjes,
die ze afgeluisterd had; haar vertrouwen in haar moeder even geschokt
door de wereldsche plannen, haar toegeschreven door mevrouw Moffat,
die anderen naar zichzelf beoordeelde; en het verstandig besluit om
tevreden te zijn met de eenvoudige kleeren, die aan de dochter van arme
ouders voegden, aan het wankelen gebracht door het onnoodig medelijden
van eenige meisjes, die meenden dat een niet modieuse japon een der
grootste levensrampen was. De arme Meta had een onrustigen nacht en
stond met zware oogen en diep ongelukkig op, half knorrig op haar
vriendinnen, half beschaamd over zichzelf, dat zij niet ronduit alles
vertelde en de zaak in orde bracht. Ieder verbeuzelde dien morgen
en het werd middag, eer de meisjes lust genoeg konden verzamelen om
zelfs maar een handwerkje op te nemen. Er was iets in de houding
van haar kennisjes, dat dadelijk Meta's aandacht trok; ze meende,
dat ze haar met meer onderscheiding behandelden, buitengewoon veel
belangstelling toonden in alles, wat ze zei, en haar met nieuwsgierige
blikken aankeken. Dit alles verwonderde en vleide haar, hoewel ze
het niet begreep, totdat Belle van haar schrijftafel opzag en heel
sentimenteel zei:

"Daisy, ik heb een uitnoodiging gestuurd voor Donderdagavond aan je
vriend Laurence. We zouden hem graag eens leeren kennen, en het zou
voor jou heel aardig zijn, als hij kwam."

Meta bloosde, maar een ondeugende inval om de meisjes te plagen,
deed haar heel stemmig antwoorden:

"Heel vriendelijk, maar ik vrees, dat hij niet zal komen."

"Waarom niet?" vroeg Belle.

"Hij is te oud."

"Kind, wat bedoel je? Hoe oud is hij dan wel?" riep Clara.

"Bijna zeventig, geloof ik," antwoordde Meta, steken tellende, om
den opkomenden lach te verbergen.

"Ondeugd! wij bedoelen natuurlijk het jongemensch Laurence," zei
Belle lachend.

"Die bestaat niet; Laurie is nog maar een jongen," en Meta lachte
ook om den verbaasden blik, dien de zusters met elkander wisselden,
toen zij haar onderstelden aanbidder zoo beschreef.

"Zoowat van jouw leeftijd?" vroeg Nan.

"Meer van dien van Jo; _ik_ word al zeventien in Augustus," antwoordde
Meta, het hoofd achterover werpend.

"Aardig van hem je bloemen te sturen, vind je niet?" vroeg Annie en
keek alsof ze iets heel gewichtigs zei.

"Ja, hij stuurt ze ons dikwijls, want zij hebben er zoo'n massa,
en wij houden er zooveel van. Moeder en de oude heer Laurence zijn
vrienden, dus is het heel natuurlijk, dat wij, kinderen, samen spelen,"
en Meta hoopte, dat ze er hu over zwijgen zouden.

"Het is duidelijk te merken, dat Daisy nog niet uitgaat," zei Clara
met een knikje tegen Belle.

"Heusch een idyllische eenvoud," antwoordde juffrouw Belle
schouderophalend.

"Ik ga uit om een paar kleinigheden voor de meisjes te koopen; kan ik
ook iets voor jullie meebrengen, jonge dames?" vroeg mevrouw Moffat,
als een schip met volle zeilen de kamer binnenkomende, sierlijk
uitgedost in zijde en kant.

"Neen, dank u, mevrouw," antwoordde Sallie; "ik heb mijn nieuwe roze
zijdje voor Donderdag en heb verder niets noodig.

"Ik ook niet--" begon Meta, maar zweeg, omdat het haar inviel, dat
zij _wel_ verscheiden dingen noodig had, maar ze niet kon krijgen.

"Wat doe jij aan?" vroeg Sallie.

"Mijn oude witte weer, als ik die ten minste goed kan verstellen;
ik heb den rok den vorigen keer erg gescheurd," zei Meta, en ze deed
haar best kalm te spreken, hoewel ze alles behalve op haar gemak was.

"Waarom schrijf je niet naar huis om een andere?" zei Sallie, die
niet bijzonder slim was uitgevallen.

"Ik heb geen andere." Het kostte Meta moeite dit te zeggen, maar
Sallie merkte niets en riep in naïve verbazing:

"Niets dan die eene! Wat grappig--" Ze eindigde haar zin niet, want
Belle schudde het hoofd en viel haar vriendelijk in de rede:

"Volstrekt niet grappig; waarom zou Daisy veel japonnen hebben, als ze
nog niet uitgaat? Er is niets geen reden om naar huis te schrijven,
Daisy, zelfs al had j' er een dozijn, want ik heb een keurig blauw
zijdje, dat ik niet dragen kan, omdat het mij wat nauw is, en jij
zult het wel willen aandoen om mij te plezieren."

"Het is heel vriendelijk van je, maar ik vind het niets naar om mijn
witte japon weer aan te trekken, als het jullie hetzelfde is; die is
goed genoeg voor mij," zei Meta.

"Kom, laat ik nu eens het plezier hebben je netjes aan te kleeden. Ik
vind het zoo prettig en je zou heusch eene kleine beauté zijn, als
er hier en daar maar een kleinigheidje werd aangebracht. Ik zal je
aan niemand laten zien, voordat je kant en klaar bent, en dan komen
we opeens voor den dag, zooals Asschepoetster en haar petemoei,
toen zij naar het bal gingen," zei Belle overredend.

Meta kon het zoo vriendelijk gedane aanbod niet weerstaan; de
begeerte om zelf te zien, of ze "een kleine beauté" zou zijn,
als ze wat opgekleed was, drong haar toe te geven, en al haar
vroegere, onaangename gevoelens jegens de Moffats te vergeten. Toen
de Donderdagavond daar was, sloot Belle zich op met haar kamenier,
en die twee veranderden Meta in eene elegante jonge dame.

Ze crêpeerden en krulden haar haar, poederden hals en armen, gaven
haar lippen een mooie roode kleur, door er iets koraalzalf op te
smeren, en Hortense, de kamenier, zou er graag _un soupçon de rouge"_
aan toegevoegd hebben, als Meta er zich niet tegen verzet had. Het
lichtblauwe japonnetje zat zoo strak, dat ze nauwelijks kon ademhalen,
en was zoo laag uitgesneden, dat de zedige Meta over zichzelf bloosde,
toen ze in den spiegel keek. Verder haalde Belle een fijn zilver
kettinkje voor den dag, armbanden, speldjes en al wat er meer noodig
bleek. Een toef theerozenknoppen en een ruche om den hals van haar
japon verzoenden Meta met het tentoonstellen van haar welgevormde,
blanke schouders, en een paar hooggehakte, blauw zijden schoentjes
vervulden haar laatsten hartewensch. Eindelijk voltooiden een kanten
zakdoek, een veeren waaier en een bouquet in een zilveren houder haar
toilet, en Belle bekeek haar met de voldoening, waarmee een klein
meisje een nieuw aangekleede pop beschouwt.

"Mademoiselle est charmante, très joli, n'est-ce-pas?" riep Hortense,
met gemaakte verrukking de handen in elkander slaande.

"Kom nu mee om je te vertoonen," zei Belle, en ging haar vooruit
naar de kamer, waar de anderen zaten te wachten. Toen Meta ritselend
volgde met haar langen sleep, haar rinkelende armbanden, gefriseerde
haren en kloppend hart, had zij een gevoel, alsof de "pret" nu pas
wezenlijk zou beginnen, want de spiegel had haar duidelijk gezegd, dat
ze een kleine beauté _was_. Haar vrienden herhaalden die streelende
uitdrukking met warmte, en gedurende verscheidene oogenblikken stond
Meta, als de kraai in de fabel, te genieten van haar geleende veeren,
terwijl de anderen als een troep eksters om haar heen kakelden.

"Nan, wil jij haar, terwijl ik mij kleed, eens een lesje geven, hoe ze
haar sleep moet hanteeren, en oppassen met die Fransche hakken; anders
kon ze zoo licht haar voet verstuiken. Steek dat zilveren kapelletje
in de ruche van voren en haal dat krulletje aan den linkerkant van
haar hoofd nog wat uit, Clara, en laat niemand uwer het bekoorlijke
werk mijner handen verstoren," eindigde Belle plechtig, terwijl ze
haastig de kamer uitvloog, zeer voldaan over den goeden uitslag van
haar pogingen.

"Ik durf haast niet naar beneden, ik voel me zoo stijf en vreemd,
en net of ik maar half ben aangekleed," zei Meta tegen Sallie, toen
de bel luidde en mevrouw Moffat een boodschap zond of de jonge dames
dadelijk wilden komen.

"Je lijkt niets op jezelf, maar je ziet er echt elegant uit. Ik ben
niets, bij jou vergeleken, want Belle heeft ontzettend veel smaak,
en jij bent precies een Françaisetje, heusch! Laat je bloemen gerust
wat hangen, je moet er niet zoo bezorgd over zijn, en pas op, dat je
niet zwikt," zei Sallie, die haar best deed niet jaloersch te zijn,
dat Meta mooier was dan zij.

De waarschuwing getrouw ter harte nemende, kwam Meta goed en wel
beneden en landde in de salon aan, waar de Moffats en enkele vroege
gasten reeds verzameld waren. Dadelijk ontdekte ze dat er een soort
van aantrekkingskracht in mooie kleeren steekt, ten minste voor een
zeker soort van menschen. Verscheiden jonge dames, die den vorigen keer
volstrekt niet op haar gelet hadden, werden plotseling zeer hartelijk;
verscheiden jongeheeren, die haar bij de eerste partij alleen maar
aangestaard hadden, lieten het nu niet bij staren, maar kwamen om aan
haar voorgesteld te worden en zeiden haar allerlei dwaze, maar toch
aangename dingen; en verscheiden oude dames, die op hun gemak de rest
van 't gezelschap zaten te beoordeelen, vroegen met belangstelling,
wie ze was. Eens hoorde ze mevrouw Moffat antwoorden:

"Meta March--de vader is kolonel in het leger--een van onze eerste
families, maar ziet u, financieele klappen gehad; intieme vrienden
van de Laurences; een allerliefst schepseltje, wezenlijk, mijn Ned
dweept met haar!"

"Zoo!" zei de oude dame, haar lorgnet gebruikende om Meta nog eens
goed op te nemen, die haar best deed er uit te zien, alsof ze niets
gehoord had, maar zich ergerde over Mevrouw Moffat's leugentje.

Het "rare gevoel" ging niet over, maar ze verbeeldde zich maar, dat
ze de rol van "uitgaand meisje" speelde, en dat ging haar nog al goed
af, hoewel de nauwe japon haar een steek in de zij bezorgde, de sleep
telkens onder haar voeten kwam, en ze in gestadige vrees was, dat haar
"sieradiën" afvliegen, en verloren zouden raken. Juist speelde ze met
haar waaier, lachend over de flauwe aardigheden van een jongmensch,
dat geestig wilde zijn, toen ze eensklaps beschaamd met lachen ophield,
want recht tegenover haar stond Laurie. Hij keek haar met ongeveinsde
verbazing, en, zooals zij meende, afkeurend aan; want hoewel hij boog
en tegen haar glimlachte, was er toch iets in zijn eerlijke oogen,
dat haar deed blozen en wenschen, dat ze haar eigen japon aan had. Om
haar verlegenheid nog grooter te maken, zag ze, dat Belle een wenk
gaf aan Annie, waarop beiden van haar naar Laurie keken, die er tot
haar blijdschap echt jongensachtig en verlegen uitzag.

"Malle wezens, om zulke gedachten in mijn hoofd te brengen! Ik ben niet
van plan er me iets aan te storen, of er eenigszins anders om te zijn,"
dacht Meta, en ruischte de kamer door om haar vriend een hand te geven.

"Ik ben blij, dat je gekomen bent, want ik was bang, dat je niet
zoudt kunnen," zei ze zoo damesachtig mogelijk.

"Jo wou graag dat ik ging, om haar te vertellen, hoe je er uitzag,"
zei Laurie zonder haar aan te zien, daar hij lachen moest om haar
moederlijken toon.

"En wat zul je haar vertellen?" vroeg Meta, brandend nieuwsgierig
zijn meening omtrent haar te hooren, en toch voor het eerst niet
heelemaal met hem op haar gemak.

"Ik zal zeggen, dat ik je niet herkende, want je ziet er zoo deftig
en ongewoon uit, dat ik haast bang voor je ben," zei hij, en frommelde
aan het knoopje van zijn handschoen.

"Bespottelijk! de meisjes kleedden mij voor de aardigheid zoo mooi
aan, en ik vind het wel prettig. Zou Jo niet vreemd opkijken, als
ze me zag?" vroeg Meta, vast besloten van hem te hooren, of hij haar
mooier vond dan anders of niet.

"Ja, dat zou ze zeker," antwoordde Laurie ernstig.

"Vind jij niet, dat ik er zoo aardig uitzie?" vroeg Meta.

"Neen," was het openhartig antwoord.

"Waarom niet?" klonk het op bezorgden toon.

Hij zag naar haar gekapt hoofd, bloote schouders en druk gegarneerde
japon met een uitdrukking, die haar nog meer terneersloeg dan zijn
antwoord, dat geen greintje van zijn gewone beleefdheid bevatte.

"Ik hou niet van al dat lawaai."

Dat was ál te erg van een jongen, jonger dan zij zelf, en Meta stapte
weg, na hem op beleedigden toon toegevoegd te hebben:

"Je bent de onhebbelijkste jongen, dien ik ooit gezien heb."

Zeer ontstemd ging ze naar een rustig hoekje bij een open raam om
haar wangen wat te verkoelen, want de nauwe japon bezorgde haar een
lastig hoogen blos. Terwijl ze daar stond, ging majoor Lincoln voorbij,
en hoorde ze hem een oogenblik later tegen zijn moeder zeggen:

"Ze maken een zottin van dat kleine meisje: ik had haar u zoo graag
eens laten zien, maar ze hebben haar hier totaal bedorven; ze is van
avond niets dan een pop."

"Och!" zuchtte Meta, "ik wou, dat ik maar verstandig was geweest
en mijn eigen japon gedragen had; dan zouden andere menschen niet
't land aan me hebben gekregen en had ik mezelf niet zoo onplezierig
en beschaamd gevoeld."

Met haar voorhoofd tegen het koele glas, stond ze half verborgen door
de gordijnen, zonder er zich om te bekommeren, dat haar geliefkoosde
wals een aanvang had genomen, toen iemand haar aanraakte. Zich
omkeerende, zag ze Laurie staan; met een schuldig gezicht en zijn
allerdiepste buiging zei hij, haar de hand toestekend:

"Vergeef me als'tjeblieft mijn onbeleefdheid en kom met mij dansen."

"Ik ben bang, dat het al te onplezierig voor je zal zijn," zei Meta,
haar best doende beleedigd te kijken, wat haar echter volkomen
mislukte.

"Volstrekt niet, ik _sterf_ van verlangen. Kom, ik zal braaf zijn, ik
vind je japon akelig, maar je bent anders--prachtig;" en hij maakte
een handbeweging, alsof woorden ontbraken om zijn bewondering lucht
te geven.

Meta glimlachte, gaf toe en fluisterde, terwijl ze even wachtten om
in de maat te komen:

"Pas op, dat mijn sleep niet onder je voeten komt, hij is de plaag
van mijn leven; en ik was een eend, dat ik die japon ooit heb willen
aandoen."

"Speld het ding om je hals, dan doet het nog nut," zie Laurie, naar de
kleine, blauwe schoentjes kijkende, die hij klaarblijkelijk goedkeurde.

Weg vlogen ze, licht en bevallig; want daar ze zich thuis dikwijls
geoefend hadden, kwamen zij goed bij elkander, en het vroolijke
jonge paar, dat daar zoo opgewekt ronddraaide,--na hun kleinen twist
vriendschappelijker dan ooit gestemd--maakte op ieder een prettigen
indruk.

"Laurie, wil je me een plezier doen?" vroeg Meta, toen hij haar moest
"bewaaien", omdat ze dien avond zoo bizonder gauw buiten adem was,
hoewel zij het niet wilde erkennen.

"Zeker!" riep Laurie bereidwillig.

"Vertel ze dan als'tjeblieft thuis niets van deze japon. Ze zouden
er de aardigheid niet van begrijpen, en het zou Moeder hinderen."

"Waarom deed je het dan?" vroegen Laurie's oogen zoo duidelijk,
dat Meta er haastig bijvoegde:

"Ik zal het zelf wel vertellen en aan Moeder zeggen hoe dwaas ik
geweest ben. Maar ik doe het liever zelf; dus jij houdt je mond, hè?"

"Ik geef je mijn woord, dat ik zwijgen zal, maar wat moet ik zeggen,
als ze er mij naar vragen?"

"Zeg maar, dat ik er lief uitzag, en veel plezier had."

"Het eerste wil ik met alle genoegen zeggen, maar wat het andere
betreft? Je ziet er niet uit, alsof je veel plezier hebt," en Laurie
zag haar aan met een uitdrukking, die haar fluisterend deed antwoorden:

"Neen, vanavond niet. Vind me nu maar niet afschuwelijk, ik verlangde
naar wat plezier, maar dit soort valt toch niet mee en ik heb er nu
al genoeg van."

"Daar komt Ned Moffat, wat moet die?" vroeg Laurie, terwijl hij zijn
zwarte wenkbrauwen samentrok, alsof hij zijn jongen gastheer geen
aangename vermeerdering van het gezelschap vond.

"Hij heeft zich voor drie dansen ingeschreven, en ik vermoed, dat hij
daarom komt; wat vervelend!" zuchtte Meta, met een gemaakt, kwijnend
lachje, dat Laurie allervermakelijkst vond.

Hij sprak haar niet meer tot na het souper, toen hij haar champagne
zag drinken met Ned en zijn vriend Fisher, die zich als een "paar
gekken aanstelden," zooals Laurie bij zichzelf zei, want hij voelde
een soort van broederlijk recht om over de Marches te waken en voor
hen op te komen, zoodra ze een verdediger noodig hadden.

"Je zult morgen geduchte hoofdpijn hebben, als je daar veel van
drinkt. Ik zou het niet doen, Meta, je moeder vindt het niet goed,
dat weet je wel," fluisterde hij over haar stoel gebogen, toen Ned
zich omdraaide om haar glas weer te vullen, en Fisher zich bukte om
haar waaier op te rapen.

"Ik ben van avond "Meta" niet; ik ben "een pop", die allerlei dwaze
dingen doet. Morgen doe ik al "dat lawaai" af en ben weer wanhopig
braaf," antwoordde ze met een gemaakt lachje.

"Ik wou dan maar, dat het morgen was," mompelde Laurie, weinig gesticht
over de verandering, die hij in haar opmerkte.

Meta danste en coquetteerde, babbelde en gichelde, precies als de
andere meisjes. Na het souper deed ze mee aan een nieuwen dans, hoewel
ze er niets van kende, liet haar heer bijna vallen over haar lange
japon en gedroeg zich op een manier, waarover Laurie, die toekeek,
zich schaamde, zoodat hij zich voornam haar de les eens te lezen. Maar
hij zag geen kans het zoover te brengen, want Meta hield zich op een
afstand, tot hij afscheid van haar kwam nemen.

"Denk er aan!" zei ze, met moeite glimlachend, want de zware hoofdpijn
liet zich reeds voelen.

"Silence à la mort," antwoordde Laurie met een sierlijke buiging.

Dit apartje wekte Annie's nieuwsgierigheid op; maar Meta was te moe
om napraatjes te houden en ging naar bed, met een gevoel, alsof zij
op een maskerade was geweest en niet zooveel plezier had gehad, als
ze zich had voorgesteld. Den volgenden dag was ze ziek en Zaterdags
ging ze naar huis, door en door vermoeid van de prettige dagen, en
overtuigd, dat ze lang genoeg "in den schoot der weelde" had geleefd.

"Heerlijk, hier weer eens rustig te zitten en niet den heelen tijd
zoo opgeschroefd te moeten doen. Het is thuis toch wel _erg_ prettig,
al is het er lang niet zoo prachtig als bij de Moffats," zei Meta,
vroolijk rondziende, toen ze Zondagsavonds met haar moeder en Jo
gezellig zat te praten.

"Ik ben blij, dat ik je dat hoor zeggen, mijn kind, want ik was bang,
dat het je hier te saai en te eenvoudig zou toeschijnen, na al het
moois, dat je daar gezien hebt," antwoordde haar moeder, die haar
oudste dien dag menigmaal bezorgd had aangezien, want moederoogen
zien dadelijk de minste verandering op het gezicht hunner kinderen.

Meta had haar wederwaardigheden vroolijk verteld, en meer dan eens
gezegd, dat ze zoo'n heerlijken tijd had gehad, maar het scheen alsof
haar nog iets op het hart lag, en toen de jongere meisjes naar bed
waren, zat ze peinzend in 't vuur te staren, zei weinig en zag er
verdrietig uit. Toen het negen uur sloeg en Jo al voorstelde ook naar
boven te gaan, stond Meta plotseling van haar stoel op, nam Bets'
bankje, steunde de ellebogen op haar moeders schoot en begon zoo
kordaat mogelijk:

"Moeder, ik moet u wat vertellen."

"Dat dacht ik wel. Wat is het, lieveling?"

"Zal ik verdwijnen?" vroeg Jo bescheiden.

"Natuurlijk niet, ik vertelde immers altijd alles? Ik schaamde er
mij over om het te vertellen, terwijl de kleintjes er nog waren,
maar ik wou, dat u al de schandelijke dingen wist, die ik bij de
Moffats gedaan heb."

"Wij luisteren," zei mevrouw March glimlachend, maar toch wel wat
bezorgd.

"Ik heb u wel verteld, dat ze mij wat opsierden, maar niet, dat ze
me blanketten en inregen en friseerden, en er mij deden uitzien als
een modeplaatje. Laurie vond het niet netjes; ik weet, dat hij er
zoo over dacht, hoewel hij het niet zei, en een van de heeren noemde
me een "pop." Ik weet, dat het dwaas was, maar ze vleiden mij zoo en
zeiden, dat ik een kleine beauté was en nog allerlei nonsens meer,
en zoo liet ik met me spelen."

"Is dat alles?" vroeg Jo, toen mevrouw March zwijgend staarde op het
verlegen gezicht van haar mooi dochtertje, en niet het hart had haar
te bestraffen over haar kleine dwaasheden.

"Neen, ik dronk champagne, en was veel te druk en ik flirtte, en,
en--'k was in één woord onuitstaanbaar," bekende Meta berouwvol.

"Er is nog iets meer, geloof ik," en mevrouw March liefkoosde de
zachte wang, die plotseling bloosde, toen Meta langzaam zei:

"Ja, het is heel mal, maar ik wou het toch maar vertellen, omdat ik
het zoo naar vind, dat de menschen zulke dingen over ons en Laurie
zeggen en denken."

Toen deelde ze de praatjes mee, die ze bij de Moffats gehoord had, en
onder het verhaal zag Jo, dat haar moeder de lippen op elkaar klemde,
alsof het haar zeer onaangenaam aandeed, dat zulke gevoelens opgewekt
waren in Meta's onschuldig gemoed.

"Stel je voor! De grootste onzin, dien ik ooit gehoord heb!" riep Jo
verontwaardigd. "Waarom kwam je niet dadelijk te voorschijn en bracht
het hun aan het verstand?"

"Ik kon niet; het was zoo moeilijk voor me. In het begin kon ik niet
helpen, dat ik het hoorde, en daarna was ik te boos en te beschaamd,
om er aan te denken, dat ik behoorde heen te gaan."

"Wacht maar, tot _ik_ die Annie Moffat eens zie, dan zal ik je eens
toonen, hoe je zulke malle praatjes den kop moet indrukken. Verbeeld
je, wij "plannen" hebben en vriendelijk zijn tegen Laurie, omdat hij
rijk is, en mettertijd met een van ons zou kunnen trouwen! Wat zal hij
lachen, als ik hem vertel, wat idiote dingen die malle menschen over
ons gezegd hebben!" en Jo lachte hartelijk, alsof, bij nader inzien,
de zaak haar een grap toescheen.

"Als je 't aan Laurie vertelt, vergeef ik 't je nooit! Ze mag het
niet vertellen, wel Moeder?" zei Meta verschrikt.

"Neen, breng die dwaze praatjes niet verder en vergeet ze zoo gauw
mogelijk," zei mevrouw March ernstig. "Het was niet verstandig van me
je bij menschen te laten logeeren, die ik zoo weinig ken; ze zijn zeker
heel vriendelijk, maar wereldsch, niet fijnbeschaafd en vol onkiesche
gedachten over jonge menschen. Het spijt me meer dan ik je zeggen kan,
Meta, want dit bezoek heeft je misschien veel kwaad gedaan."

"Trek er u maar niets van aan; ik zal zorgen, dat het mij geen kwaad
doet; ik zal al het kwade vergeten, en alleen aan het goede denken,
want ik heb er ook veel genoten en dank u wel, dat u mij hebt laten
gaan. Ik zal niet sentimenteel of ontevreden zijn, Moeder; ik weet,
dat ik dwaas gedaan heb en beter doe thuis te blijven, tot ik op mezelf
kan passen. Maar het _is_ prettig geprezen en bewonderd te worden,
en ik kan niet helpen, dat ik het vind," zei Meta, half beschaamd
over haar bekentenis.

"Dat is heel natuurlijk en onschuldig; als dat "prettig vinden" maar
geen hartstocht wordt en er je toe brengt dwaze of onvrouwelijke
dingen te doen. Leer den lof kennen en op prijs stellen, die waard
is verdiend te worden, en streef naar de bewondering van uitnemende
menschen, door zoowel natuurlijk en bescheiden als lief te zijn, Meta."

Meta stond een oogenblik in gedachten, terwijl Jo haar, met de
handen op den rug, belangstellend en verbaasd aankeek; want het was
iets geheel nieuws Meta te zien blozen en praten over bewondering,
aanbidders en dergelijke dingen, en Jo had een gevoel, alsof haar
zuster gedurende die veertien dagen veel ouder was geworden en op het
punt stond een wereld binnen te gaan, waar zij haar niet kon volgen.

"Moeder, _hebt_ u "plannen", zooals mevrouw Moffat zei," vroeg Meta
verlegen.

"Ja, mijn kind, een heele boel; alle moeders maken ze; maar de mijne
verschillen nogal veel van die van mevrouw Moffat, denk ik. Ik zal
er je een paar van vertellen, want de tijd is gekomen, dat een enkel
woord dit dwepend hoofdje en hartje op een zeer gewichtig punt tot
rust kan brengen. Je bent wel jong, Meta, maar niet te jong om mij
te begrijpen en Moeders zijn het meest geschikt om over zulke dingen
met hun meisjes te spreken. Ja, jouw tijd zal misschien ook wel eens
komen, luister dus ook naar mijn "plannen," en help me ze ten uitvoer
brengen, als ze goed zijn."

Jo kwam op de armleuning van den stoel zitten, met een gezicht
alsof ze dacht, dat het een zeer gewichtige gebeurtenis gold. Met
de hand van haar dochters in de hare en de twee jeugdige gezichtjes
met teederheid beschouwende, zei mevrouw March op haar ernstige,
maar toch opgeruimde manier:

"Ik hoop, dat mijn dochters mooi, beschaafd en goed zullen worden;
bewonderd, geliefd en geacht zullen zijn, eene onbezorgde jeugd zullen
hebben, gelukkig en goed mogen trouwen, en een nuttig, aangenaam
leven zullen kunnen leiden, door zoo weinig zorg en droefheid gekweld,
als met Gods raad bestaanbaar is. Bemind en ten huwelijk gevraagd te
worden door een goed man is het beste en liefelijkste lot, wat voor
een vrouw weggelegd is, en ik hoop van harte, dat mijn meisjes die
heerlijke ervaring zullen leeren kennen. Het is heel natuurlijk dat
je er wel eens over denkt, Meta, volkomen geoorloofd het te hopen,
en verstandig er je op voor te bereiden, zoodat je, wanneer die
gelukkige tijd aanbreekt, gereed zult zijn voor de plichten, en
het geluk waardig. Mijn lieve kinderen, ik stel mijn wenschen voor
jullie heel hoog, maar begeer niet, dat je vooruit zoudt komen in
de wereld door een rijk man te trouwen, alleen omdat hij rijk is, of
een prachtig huis zoudt hebben, dat geen thuis is, omdat de liefde er
ontbreekt. Geld is iets heel noodigs en begeerlijks in het leven en een
zegen als het goed gebruikt wordt; maar ik zou niet willen, dat jullie
het beschouwden, als den eersten of eenigen prijs, die te behalen
is. Ik zou jullie liever gelukkig getrouwd zien met een arm man,
dan als koningin op een troon, zonder vrede en achting voor je zelf."

"Arme meisjes hebben geen kans, zegt Belle, als ze zich niet een
beetje op den voorgrond stellen," zuchtte Meta.

"Dan zullen wij oude vrijsters dienen te blijven," zei Jo opgewekt.

"Goed zoo, Jo; het is beter een gelukkige, oude vrijster te zijn,
dan een ongelukkige echtgenoot of onvrouwelijk meisje, dat haar best
doet om een man te vinden," zei mevrouw March.

"Maak je niet ongerust, Meta, armoede schrikt zelden een ernstig man
af. Sommige der beste en meest geachte vrouwen onder mijn kennissen,
waren arme meisjes, maar zoo beminnelijk, dat men ze geen gelegenheid
liet oude vrijsters te worden. Laat die dingen maar over aan den tijd,
maak dit thuis maar gelukkig, zoodat jullie geschikt zult zijn voor
een eigen huis als het je aangeboden mocht worden, maar je hier ook
tevreden gevoelen kunt, als dit niet het geval is. Onthoudt dit eene,
mijn lieve kinderen, Moeder staat altijd klaar om je vertrouwde,
Vader om je vriend te zijn; en wij beiden gelooven en hopen, dat onze
dochters, getrouwd of ongetrouwd, de trots en vreugde van ons leven
zullen uitmaken."

"Dat zullen we, Moeder, dat zullen we!" riepen beiden uit het diepst
van hun hart, toen mevrouw March hen goeden nacht kuste.




HOOFDSTUK X.

DE P.C. EN P.P.


Toen de lente aanbrak, kwamen er verschillende, nieuwe vermakelijkheden
aan de orde, en de lengende dagen brachten lange namiddagen voor werk
en spel van allerlei aard. De tuin moest in orde gebracht worden,
en ieder der meisjes had een klein lapje om mee te doen wat zij zelf
wilde. Hanna zei altijd: "Ik zou je dadelijk kunnen vertellen, van
wie de tuintjes waren, al zag ik ze ook in China," en ze had gelijk,
want de smaak der meisjes verschilde evenveel als hun karakters. Meta
had er rozen en heliotropen, een mirthe- en een oranjeboompje in. Dat
van Jo was nooit tweemaal hetzelfde, want ze probeerde telkens weer
iets anders; dit jaar was het een kweekerij van zonnebloemen; van die
vroolijke, hoogop strevende planten had ze het zaad tot voedsel bestemd
voor "tante Kloek" en haar familie kuikentjes. Bets had ouderwetsche
bloemen in haar tuin: heerlijke balsemienen en reseda, riddersporen,
anjelieren, viooltjes, akeleien, muur voor haar vogel, en kattekruid
voor de poesjes. Amy had een prieeltje in haar tuintje, wel klein
en vol oorwurmen, maar aardig voor het oog, heelemaal overdekt met
kamperfoelie en morgenschoon, die hun veelkleurige hoorntjes en klokjes
in sierlijke guirlandes lieten afhangen; voorts groote witte lelies,
fijne varens en zooveel schitterende, decoratieve planten als wel de
goedheid wilden hebben daar te bloeien.

Tuinarbeid, wandelingen, roeitochtjes op de rivier en het verzamelen
van wilde bloemen namen de mooie dagen in; en voor de regenachtige
hadden ze vermakelijkheden binnenshuis, sommige oud, sommige
nieuw,--alle meer of minder oorspronkelijk. Een van deze was de "P.C",
want daar geheime genootschappen in zwang waren, vonden de meisjes
het noodig er ook een te hebben; en daar ze alle vier met Dickens
dweepten, noemden ze zich "de Pickwick" Club. Een jaar lang hadden
ze dit vrij geregeld volgehouden, en waren ze elken Zaterdagavond
te zamen gekomen op den grooten zolder, welke vergaderingen met de
volgende plechtigheden gepaard gingen: Drie stoelen werden op een rij
achter een tafel gezet; op die tafel stond een lamp, en lagen vier
witte kaartjes, de clubinsignes met een groote "P.C." er op in vier
verschillende kleuren, en het weekblad, dat de "Pickwick Portefeuille"
werd genoemd, en waaraan ieder haar bijdrage moest leveren. Jo, nooit
gelukkiger, dan wanneer ze pen en inkt hanteerde, was redacteur. Om
zeven uur trokken de vier leden naar de vergaderzaal, bonden zich de
insignes om het hoofd, en namen met groote deftigheid plaats. Meta, als
de oudste, stelde Samuel Pickwick voor; Jo, als de meest literarisch
ontwikkelde, Augustus Stockwall; Bets, omdat zij een blozend tonnetje
was, Tracy Tupman; en Amy, die altijd probeerde te doen, wat ze toch
niet kon, Nathaniël Winkle. Pickwick, de president, las het blad
voor, dat gevuld was met oorspronkelijke verhalen, dichtstukjes,
plaatselijk nieuws, grappige advertenties, en wenken, waarmee ze
elkander op een aardige manier opmerkzaam maakten op hun gebreken en
tekortkomingen. Bij een dezer gelegenheden zette de heer Pickwick
zijn bril op zonder glazen, tikte op de tafel, kuchte, en begon te
lezen, na eerst den heer Stockwall ernstig te hebben aangestaard,
die achterover in zijn stoel gevallen was van 't lachen, en zoo tot
de orde moest geroepen worden.



    "DE PICKWICK PORTEFEUILLE."

    20 Mei 18--.


    RUBRIEK DER GEDICHTEN.


        OP EEN VERJAARDAG.

        Welkom, lieve vrienden, welkom,
            Op dee'z heugelijken dag!
        Nu de Pickwick Club haar jaarfeest
            Aan de kim verrijzen zag.

        Allen zijn we tegenwoordig;
            Allen zijn gezond en blij;
        Voelen ons volmaakt gelukkig,
            Van verdriet en zorgen vrij.

        Onzen ijverigen Pickwick
            Brengen wij den eersten groet;
        Hem die 't welgevulde weekblad,
            Voorleest met zoo'n warmt' en gloed.

        Schoon hij zware kou gevat heeft,
            Schor van keel is, heesch van stem,
        Wil hij toch het werk niet staken.
            Maar wie vreest dat ook van _hem_!

        Zesvoet lange Stockwall zit daar
            Met de gratie van een beer,
        En zijn schalksche bruine tronie
            Blikt lieftallig op ons neer.

        Dichtvuur doet zijn oogen stralen,
            "Moedig voorwaarts!" is zijn leus,
        Eerzucht zetelt op zijn voorhoofd,
            En een inktvlek op zijn neus.

        Daarna volgt ons vriendje Tupman,
            Zoo teerhartig, lief en goed;
        Die om onze aardigheden
            Altijd vreeselijk lachen moet.

        Tot besluit de kleine Winkle.
            'n Aardig ventje, keurig net,
        Die, al haat hij 't handen wasschen,
            Keurig is op zijn toilet.

        't Jaar vloog om, wij bleven allen,
            Onder pret en lach' tezaam,
        Langs het letterkundig voetpad
            Stromplen naar den berg der Faam.

        Moog ons blad steeds floriseeren!
            Onze Club, dat is mijn beê,
        Menig jaarfeest vroolijk vieren!
            Lang nog leve de "P.C!"

                                    A. Stockwall



    HET GEMASKERDE HUWELIJK.

    EEN VERHAAL UIT VENETIË.


    De eene gondel na de andere naderde de marmeren trappen en zette
    haar lieven last af, om de statige, schitterend verlichte zalen van
    den graaf de Adelon met haar gezelschap te vermeerderen. Ridders
    en edelvrouwen, elfen en pages, monniken en bloemenmeisjes,
    allen mengden zich vroolijk in den dans. Lieflijke stemmen en
    welluidende melodieën vervulden de lucht, en zoo had de maskerade
    plaats onder vroolijke muziek.

    "Heeft uwe Hoogheid van avond ook Lady Viola gezien?" vroeg een
    ridderlijk troubadour aan de elfenkoningin, die aan zijn arm de
    zaal doorwandelde.

    "Ja, is zij niet allerliefst, hoewel zij zoo treurig kijkt! Haar
    japon is ook zoo goed gekozen, want binnen een week trouwt ze
    met graaf Antonio, dien zij van ganscher harte haat."

    "Bij mijn ziel, ik benijd hem, daar komt hij aan, gekleed als
    een bruidegom, het zwarte masker niet medegerekend. Als hij dat
    heeft afgedaan, kunnen wij zien, hoe hij de schoone maagd aanziet,
    wier hart hij niet kan winnen, schoon haar strenge vader hem haar
    hand beloofde," antwoordde de troubadour.

    "Men vertelt dat zij den jongen Engelschen kunstenaar bemint, die
    haar volgt als haar schaduw, en door haar vader veracht wordt,"
    zei de dame, terwijl zij zich weer bij de dansers voegde.

    Het feest had zijn toppunt bereikt, toen een priester binnentrad
    en het jonge paar wenkte hem te volgen naar een met purper fluweel
    behangen nis, waar hij hen verzocht neder te knielen. Diepe stilte
    heerschte onmiddellijk in de vroolijke vergadering, en geen ander
    geluid verbrak de stilte, dan het ruischen der fonteinen of het
    gesuizel in de oranjeboschjes, die in het maanlicht sliepen,
    toen graaf de Adelon aldus sprak:

    "Mijne heeren en dames, vergeeft de list, die ik gebruikte om u
    hier bijeen te vergaderen en getuigen te zijn van het huwelijk
    mijner dochter.--Vader, wil met den dienst een aanvang maken."

    Aller oogen wendden zich naar het bruidspaar, en een zacht
    gemurmel van verbazing liep door de menigte, want noch de bruid
    noch de bruidegom ontdeden zich van het masker. Nieuwsgierigheid en
    verwondering vervulden aller hart, maar eerbied hield aller tong
    in bedwang, totdat de heilige band gelegd was. Toen verzamelden
    de toeschouwers zich om den graaf en verzochten een verklaring.

    "Gaarne zou ik die geven, zoo ik maar kon, maar ik weet alleen,
    dat het een gril was van mijn bedeesde Viola, en ik gaf toe. Nu,
    mijne kinderen, laat het spel nu geëindigd zijn. Doet de maskers
    af, en ontvangt mijn zegen."

    Maar geen van beiden boog de knie, want de jonge bruidegom
    antwoordde op een toon, die alle toehoorders deed verbleeken, en
    toen hij het masker liet vallen werd het edel gelaat zichtbaar van
    Ferdinand Devereux, den kunstenaar-minnaar, terwijl de schoone
    Viola schitterend van vreugde en aanminnigheid het hoofd liet
    rusten tegen de borst, waar nu de ster van een Engelschen graaf
    fonkelde.

    "Milord, gij hebt mij hooghártig gezegd, dat ik om de hand uwer
    dochter mocht vragen, als ik mij beroemen kon op een even gevierden
    naam en een even groot inkomen als graaf Antonio. Ik kan meer
    doen dan dat, want zelfs uw eerzuchtige ziel kan voldaan zijn,
    nu graaf de Devereux en de Vere zijn ouden naam en weêrgaloozen
    rijkdom in ruil aanbiedt voor de geliefde hand dezer schoone dame,
    nu mijn vrouw."

    De graaf stond als versteend, en zich naar de verbaasde menigte
    keerend, voegde Ferdinand er met een vroolijk triomfeerenden
    glimlach bij: "U, mijn ridderlijke vrienden, kan ik slechts
    toewenschen, dat uw begeerten even schitterend vervuld mogen worden
    als de mijne, en dat gij allen een even schoone bruid moogt winnen,
    als ik door dit gemaskerd huwelijk."

                                                    S. Pickwick



    Waarom is de P.C. gelijk aan den toren van Babel?

    Zij is vol onordelijke leden.


    GESCHIEDENIS VAN EEN MELOEN.


    Op zekeren dag zaaide een hovenier een zaadje in zijn tuin, en
    na een poosje ontkiemde het en werd een flinke plant en droeg
    verscheiden meloenen. Op zekeren dag in October, toen ze rijp
    waren, plukte hij er een af en bracht dien naar de markt. Een
    kruidenier kocht hem en legde hem in zijn winkel. Dienzelfden
    morgen ging een klein meisje, met een bruinen hoed, een blauwe
    jurk en een stompen neus naar den winkel en kocht hem voor haar
    moeder. Ze bracht hem naar huis, sneed hem open, kookte hem in
    een grooten pot, en diende een gedeelte er van op met suiker voor
    het middagmaal; bij het overschietende deed zij een pintje melk,
    twee eieren, vier lepels suiker, wat nootmuskaat, en een paar
    beschuiten, deed het in een diepen schotel en bakte het, totdat
    het lekker bruin was: en den volgenden dag werd het opgegeten
    door een familie, March geheeten.

                                                       T. Tupman.




    Aan den heer Pickwick.

    Mijnheer,

    Ik heb u iets te schrijven over een overtreding, de zondaar dien
    ik bedoel is een man, Winkle genaamd die heel lastig is in de
    vergadering, omdat hij lacht en soms geen stukken wil schrijven
    in dit bewonderde blad en ik hoop, dat u hem zijn zonde wilt
    vergeven en hem toe wilt staan een Fransche fabel in te zenden,
    omdat hij niet uit zijn hoofd kan schrijven en omdat hij zooveel
    lessen moet leeren en er geen hoofd voor heeft. In 't vervolg zal
    ik probeeren den tijd bij de horens te vatten en een stukje klaar
    te maken dat geheel _comme la fo_ zal zijn, ik bedoel heelemaal
    in orde, ik eindig in haast want het is bijna schooltijd.

    Uw dienaar,

            N. Winkle.

    (Het bovenstaande is een mannelijke en flinke erkenning van vroeger
    slecht gedrag. Als onze jonge vriend zich eens op de interpunctie
    wilde toeleggen, zou dat niet kwaad zijn.)




    EEN DROEVIG ONGELUK.


    Laatstleden Vrijdag werden we opgeschrikt door een hevigen slag in
    onze benedenste verdieping, gevolgd door een angstig geschreeuw. We
    vlogen gezamenlijk naar den kelder en ontdekten onzen geachten
    president languit op den grond, daar hij gestruikeld en gevallen
    was, toen hij hout wilde krijgen voor huiselijk gebruik. Een
    waar tooneel van verwoesting ontrolde zich voor onze ontstelde
    blikken, want de heer Pickwick was met hoofd en schouders in een
    tobbe water terecht gekomen, had een vaatje groene zeep over zijn
    kostbaar lichaam gekregen en zijn kleederen erg gehavend. Toen
    hij uit zijn gevaarlijke positie verlost was, ontdekte men, dat
    hem geen leed wedervaren was, behalve eenige lichte kneuzingen;
    we kunnen er tot onze vreugde bijvoegen, dat hij vrij wel is.

            Red.



    DOODSBERICHT.


    Het is ons een treurige plicht u het plotseling en geheimzinnig
    verdwijnen mede te deelen van onze geliefde vriendin, mevrouw
    Witvoet. Deze beminnenswaardige en beminde poes was de lieveling
    van een grooten kring warme en bewonderende vrienden; haar
    schoonheid trok aller oogen tot zich, haar bevalligheden en deugden
    verzekerden haar een plaats in ieders hart, en haar verlies wordt
    door het geheele gezelschap diep gevoeld.

    Ze is het laatst gezien bij het hek, waar ze de kar van den
    slagersjongen met hare opmerkzaamheid vereerde, en wij vreezen, dat
    de een of andere ellendeling, verlokt door haar bekoorlijkheden,
    haar heeft gestolen. Weken zijn voorbijgegaan, maar geen spoor
    van haar is ontdekt; wij geven alle hoop op, binden een zwart
    lint om haar mandje, zetten haar schotel ter zijde en beweenen
    haar als ééne, die ons voor altijd ontvallen is.



    Een medegevoelend vriend zendt ons het volgende dicht-kleinood.


        KLAAGLIED OP WITVOET


        Onze kleine Witvoet
        Is helaas niet meer.
        Z's plotseling verdwenen,
        En ach, wij treuren zeer.
        't Grafje van haar kleintje
        Onder gindschen eik,
        Gaan wij trouw bezoeken--
        Maar waar rust _haar_ lijk?
        Ledig staat het mandje,
        Roerloos ligt haar bal.
        Kon ik maar vergeten,
        Dat ik nooit meer zal
        Hooren 't zacht miauwen,
        't Vriendelijk gespin--
        Alsof zij wou zeggen,
        "Toe, laat mij er in."
        Ach, een ander katje
        Loert op rat en muis,
        Maar dat zal nooit worden
        Speelpop hier in huis.
        Want helaas! haar kopje
        Is niet mooi of lief,
        En zij mist de gratie
        Van mijn hartelief.
        En waar vroeger Witvoet
        O, zoo rap en vlug!
        Vreemde honden wegjoeg--
        Blaast met hoogen rug,
        Achter veil'ge tralies,
        Nel naar 't vreemd gespuis;
        Neen, zij zal nooit worden
        't Sieraad van ons huis.
        Z' is wel goed en nuttig,
        En 't is waar, haar plicht
        Wordt heel trouw en ijverig,
        Steeds door haar verricht:
        Maar zij streelt niet de oogen;
        Dus--zóó innig teer,
        Als wij _u_ beminden,
        Minnen wij nooit weer.


                            A. S.


    ADVERTENTIES.


    Mejuffrouw Ophelia Pennelikster, de beroemdste geletterde
    redenaarster, zal haar uitstekend werkje over "de Vrouw en hare
    Positie" in de Pickwick Club voorlezen, aanstaanden Zaterdag na
    afloop der gewone werkzaamheden.


    Er zal eene wekelijksche bijeenkomst gehouden worden in de
    "Keukenzaal," om jonge dames te leeren koken. Hanna Brown zal
    presideeren; alle leden worden verzocht trouw op te komen.


    Naar wij vernemen zal de Stoffervereeniging aanstaanden
    Woensdag een vergadering houden op de bovenste verdieping der
    Sociëteit. Alle leden moeten in uniform precies te negen uur,
    met den stoffer op schouder, verschijnen.


    Mejuffrouw Betsy Poppe zal de volgende week haar nieuw magazijn
    van Poppen-mode-artikelen openen. De laatste Parijsche modes
    zijn gearriveerd, en alle bestellingen zullen met de grootste
    zorg worden nagekomen.


    Een nieuw stuk zal binnen weinig weken opgevoerd worden in het
    Schuur-Theater, dat alles belooft te overtreffen, wat tot nog
    toe op eenig Amerikaansch tooneel gegeven werd.

    "De Grieksche Slavin of Constantijn de Wreker," is de titel van
    dit roerend drama!!!



    WENKEN.

    Indien S.P. niet zooveel zeep voor zijn handen gebruikte, zou hij
    's morgens niet altijd te laat aan het ontbijt komen. A.S. wordt
    verzocht niet op straat te fluiten. T.T. vergeet als 't je belieft
    Amy's servet niet. N.W. moet niet mopperen, omdat hij geen negen
    opnaaisels in zijn jurk heeft.



    WEEKBERICHTEN.


        Meta     --Goed.
        Jo       --Slecht.
        Betsy    --Zeer goed.
        Amy      --Middelmatig.



Toen de president geëindigd had met het voorlezen van het weekblad (een
getrouwe copie van een blad dat eens door werkelijk bestaande meisjes
geschreven werd) volgden er luide toejuichingen van alle kanten,
en daarna stond de heer Stockwall op om een voorstel in te dienen.

"Mijnheer de president en mijne heeren," begon hij, een houding en
toon aannemende, waarvoor een parlementslid zich niet zou behoeven te
schamen. "Ik zou u gaarne de toetreding van een nieuw lid in overweging
geven; een vriend die dat ten zeerste verdient, er ten hoogste dankbaar
voor zou zijn, en veel zou bijbrengen zoowel tot verhooging van het
gehalte onzer Club, als tot de letterkundige waarde van ons blad,
en die ontegenzeggelijk heel vroolijk en gezellig zou wezen. Ik stel
den heer Theodoor Laurence voor als eerelid van de P.C.--Toe, vindt
het maar goed."

De plotselinge verandering in Jo's stem maakte de meisjes aan het
lachen; maar geen van allen juichte het plan dadelijk toe, of zei
een enkel woord, toen Stockwall weer ging zitten.

"Wij zullen het in rondvraag brengen," zei de president. "Allen,
die ten gunste van het voorstel willen stemmen, worden verzocht "ja"
te zeggen."

Een luide uitroep van Stockwall, tot ieders verbazing, gevolgd door
een fluisterend "Ja" uit Bets' mond.

"Die er tegen stemmen worden verzocht hun "neen" uit te spreken."

Meta en Amy waren er tegen; en de heer Winkle stond op om met groote
deftigheid te zeggen: "Wij hebben er liever geen jongens bij; ze
maken maar gekheid en zijn zoo wild. Dit is een damesgezelschap,
en we willen onder ons blijven."

"Ik ben bang, dat hij ons weekblad gek vinden en ons achter den
rug uitlachen zal," zei Pickwick en trok aan het krulletje op zijn
voorhoofd, zooals hij altijd deed, wanneer hij in het een of ander
niet tot een besluit kon komen.

Daar vloog Stockwall vol vuur op, roepende:

"Mijnheer, ik geef u mijn eerewoord, dat Laurie niets van dien aard zal
doen. Hij schrijft graag, en hij zou ons blad veel aardiger maken door
zijn bijdragen, en begrijp je dan niet, dat wij voor sentimentaliteit
bewaard blijven, als hij er bij is? Wij kunnen zoo weinig voor hem
doen, en hij doet zooveel voor ons, en ik vind dat we hem hartelijk
welkom moeten heeten, als hij komt.

Deze slimme zinspeling op bewezen weldaden, deed Tupman vastbesloten
opspringen.

"Ja, we moeten het doen, zelfs al _zijn_ we wat bang. _Ik_ zeg,
dat hij komen mag en zijn Grootpapa ook als die wil."

De flinke uiting van Bets bracht de andere clubleden in stomme
verbazing en Jo verliet haar plaats om haar goedkeurend de hand
te drukken.

"Nu dan, laat ons opnieuw stemmen. Ieder herinnere zich dat het onzen
Laurie geldt, en zegge "ja"!" riep Stockwall opgewonden maar plechtig.

"Ja! Ja!" riepen drie stemmen tegelijk.

"Goed! dank je wel! En daar nu niets beter is dan "den tijd bij de
horens te vatten," zooals Winkle zeer juist heeft opgemerkt, neem ik
de vrijheid u het nieuwe lid voor te stellen;" en tot ontsteltenis
der overige leden rukte Jo de deur open van een klein kamertje,
waar Laurie op een voddenkist zat, met een vuurrood gezicht van het
ingehouden lachen.

"Schurk! Verrader! Jo, hoe kon je dát doen?" riepen de drie meisjes,
toen Stockwall haar vriend zegevierend naar voren bracht, hem een
stoel en een insigne gaf, en onmiddellijk installeerde.

"De onbeschaamdheid van die twee is waarlijk verbazingwekkend,"
begon de heer Pickwick en trachtte zijn gelaat in een zeer ernstige
plooi te zetten, hetgeen echter niet gelukte, daar zich slechts een
beminlijken glimlach vertoonde. Maar het nieuwe lid bleek tegen den
storm opgewassen; hij stond op, maakte een sierlijke buiging en begon
op de innemendste wijze: "Mijnheer de president en dames--ik vraag
excuus, _heeren_--vergunt mij mezelf aan u voor te stellen als Sam
Weller, de zeer nederige dienaar der club."

"Goed zoo, goed zoo!" riep Jo en stampte met den steel van de oude
beddepan, waarop zij steunde.

"Mijn trouwe vriend en edele beschermheer," vervolgde Laurie met een
bevallig manuaal, "die mij op zoo vleiende wijze heeft voorgesteld,
verdient geen berisping over de laaghartige krijgslist van dezen
avond. Ik maakte het plan en hij gaf eerst na lang plagen toe."

"Kom, Laurie, neem nu niet de heele schuld voor jouw rekening; je
weet dat ik het kamertje verzonnen heb," viel Stockwall, die groote
pret had, hem in de rede.

"Luister niet, naar wat zij zegt. Ik ben de ellendeling, die het
gedaan heeft, mijnheer," zei het nieuwe lid met een Wellerachtig knikje
tegen den heer Pickwick. "Maar ik zal het op mijn eer nooit weer doen,
en mij voortaan wijden aan de belangen van deze onsterfelijke club."

"Hoor! hoor!" riep Jo en sloeg het deksel op den beddewarmer open en
dicht, bij wijze van bekkens.

"Ga voort, ga voort!" voegden Winkle en Tupman er bij, terwijl de
president welwillend boog.

"Ik wilde alleen nog maar zeggen, dat ik, als een gering blijk van
mijn dankbaarheid voor de eer mij aangedaan, en als middel om het
vriendschappelijk verkeer tusschen naburige volken te bevorderen,
een postkantoor heb opgericht in de heg aan de achterzijde van den
tuin; een fraai, ruim gebouw, met sloten op de deur en alle mogelijke
gemakken. Het is het oude konijnenhok; maar ik heb de deur dicht en
het dak opengemaakt, zoodat het alle soorten van dingen kan bevatten
en ons veel kostbaren tijd zal besparen. Brieven, manuscripten,
boeken en pakjes kunnen er in; en daar ieder volk een sleutel heeft,
zal het bizonder practisch zijn, denk ik. Staat mij toe u den sleutel
der club aan te bieden, en met hartelijken dank voor de bewezen gunst
mijn plaats weder in te nemen."

Een luid gejuich volgde, toen de heer Weller een kleinen sleutel op
tafel neerlegde en weer ging zitten; de beddepan klapte en zwaaide
geweldig, en het duurde een heelen tijd, eer de orde kon hersteld
worden. Lange beraadslagingen volgden en allen spraken verwonderlijk
goed, want allen deden hun best; het was dus een buitengewoon levendige
vergadering, die eerst laat gesloten werd en eindigde met drie luide
hoera's voor het nieuwe lid.

Niemand had ooit berouw over de toelating van Weller; want een
getrouwer, fatsoenlijker, en vroolijker lid kon in geen club gevonden
worden. Hij bracht bepaald leven in de vergaderingen, en "pit" in
het weekblad; zijn redevoeringen deden zijn toehoorders uitbarsten
in lachen, en zijn bijdragen waren uitstekend, afwisselend,
vaderlandslievend, klassiek, grappig, of treurig, maar nooit
sentimenteel. Jo vond ze een Bacon, Milton of Shakespeare waardig en
verbeterde er haar eigen opstellen met goed gevolg naar.

Het P.K. was een prachtinstelling en bloeide buitengewoon; want er
werden bijna evenveel wonderlijke dingen door verzonden als door een
werkelijk postkantoor. Treurspelen en dasjes, gedichten en ingemaakt
zuur, bloemzaad en lange brieven, muziek en boeken, gomelastiek,
uitnoodigingen, berispingen en katjes. De oude heer had er plezier
in, zond aardige pakjes, geheimzinnige boodschappen en grappige
telegrammen, en zijn tuinman, getroffen door Hanna's bekoorlijkheden,
zond haar eenmaal een minnebrief onder Jo's adres. Wat lachten de
meisjes toen het geheim uitkwam, niet droomende, dat het kleine
postkantoor in vervolg van tijd nog menigen dergelijken brief zou
bevatten.




HOOFDSTUK XI.

PROEFNEMINGEN.


"1 Juni. Nu gaan de Kings morgen naar zee, en ik ben vrij! Drie
maanden vacantie! Wat zál ik genieten!" riep Meta op zekeren warmen
dag thuiskomend, waar ze Jo, totaal uitgeput, op de sofa vond liggen,
terwijl Bets haar de stoffige laarzen uittrok en Amy limonade maakte,
tot opfrissching van het heele gezelschap.

"Tante March is vandaag afgereisd, waar ik zielsdankbaar voor ben!" zei
Jo. "Ik was zoo bang, dat ze me vragen zou met haar mee te gaan. Als
ze het gedaan had, zou ik niet hebben kunnen weigeren, maar Plumfield
is, zooals je weet, al even vroolijk als een kerkhof, en ik blijf
liever hier. 't Was me wat, hoor, eer we de oude dame klaar hadden,
en de schrik sloeg me om het hart, telkens als ze iets tegen me zei;
want in mijn verlangen om weg te komen, werd ik zoo buitengewoon
behulpzaam en lief, dat ik nog bang was, dat ze onmogelijk van me zou
kunnen scheiden. Ik beefde, tot ze goed en wel in het rijtuig zat, en
kreeg nog tot besluit een geweldigen schrik, want toen zij wegreed,
stak ze haar hoofd uit het raampje, en riep: "Jose--phine, zou je
niet--". Ik hoorde niets meer, maar keerde me lafhartig om en ging
aan den haal. Toen ik den hoek om was gehold, voelde ik me pas veilig."

"Arme, arme Jo! ze kwam binnenvliegen, alsof ze door beren werd
nagezeten," zei Bets, en wreef Jo's voeten op moederlijke wijze.

"Tante March is een echte Samfier," zei Amy en proefde haar mengsel
met een critisch gezicht.

"Ze bedoelt _Vampier_; maar dat komt er zoo nauw niet op aan; het is
te warm om op zijn woorden te letten," zuchtte Jo.

"Wat zijn jullie van plan in de vacantie te doen?" vroeg Amy, behendig
van onderwerp veranderend.

Ik blijf 's morgens lang in bed liggen en doe niets," antwoordde Meta
van uit haar gemakkelijken stoel. "Ik ben er den heelen winter vroeg
uitgejaagd, om dag in dag uit voor andere menschen te werken; nu ben
ik van plan rust te nemen en eens naar hartelust plezier te maken."

"Neen", zei Jo, "dat luieren zou mij niet bevallen. Ik heb een massa
boeken opgedaan, en ik ga mijn heerlijke uren gebruiken met lezen op
mijn plaatsje in den ouden appelboom, als ik niet aan het h--".

"Zeg niet herrie maken!" smeekte Amy, in weerwraak over de
"sampier"-terechtwijzing.

"Dan zal ik zeggen aan het "hollen" ben met Laurie; dat is een heel
gepast woord, daar hij toch soms zoo'n woesteling is."

"Dan moesten wij nu eens voor een poos ook geen werk doen, maar
den heelen dag spelen en rusten, net als de anderen van plan zijn,"
zei Amy.

"Dat is goed, als moeder er niets tegen heeft. Ik zou graag wat nieuwe
stukjes leeren, en mijn kinderen moeten voor den zomer in orde gebracht
worden; ze zijn er treurig aan toe en hebben groot gebrek aan kleeren."

"Vindt u het goed, Moeder?" vroeg Meta en wendde zich tot mevrouw
March, die in "moedershoekje" zat te naaien.

"Je kunt het eens voor een week probeeren en zien, hoe het jullie
bevalt. Maar ik denk, dat je Zaterdagavond zult moeten erkennen, dat
altijd spelen en niets uitvoeren al even erg is, als altijd werken
en nooit spelen."

"O hemel, neen! het zal heerlijk zijn, daar ben ik zeker van," zei
Meta welbehaaglijk.

"Ik stel een toast voor, zooals mijn "vriendin en collega Sairy Gamp"
[4] zegt: "Den heelen dag pret en niets geen gezwoeg!" riep Jo
opstaande, met het glas in de hand toen de limonade gepresenteerd was.

Allen klonken met een vroolijk hart en begonnen met de proefneming,
door het overige van den dag te luieren. Meta verscheen den volgenden
morgen eerst om tien uur; haar eenzaam ontbijt smaakte haar niet,
en de kamer scheen ongezellig en rommelig, want Jo had de vazen niet
gevuld, Bets had geen stof afgenomen, en Amy's boeken lagen overal
verspreid. Niets was netjes en uitlokkend dan "moedershoekje", dat
er als naar gewoonte uitzag; en daar ging ze zitten rusten en lezen,
hetgeen echter niet veel anders was dan geeuwen en zich voorstellen
welke mooie zomerjaponnetjes ze voor haar salaris koopen zou. Jo bracht
den morgen door op de rivier met Laurie, en den namiddag met lezen en
schreien over _"De Wijde Wijde Wereld"_ boven in den appelboom. Bets
begon alles uit de groote kast overhoop te halen, waar haar kinderen
verblijf hielden, maar daar ze moe werd, eer ze halfweg was; liet
ze den heelen rommel overhoop liggen en begon piano te spelen, blij
dat ze niets behoefde om te wasschen. Amy bracht haar prieel in orde,
deed haar beste witte jurk aan, maakte haar krullen netjes op en ging
zitten teekenen onder de kamperfoelie, hopende, dat de een of ander
haar zou opmerken en vragen, wie dat jonge kunstenaresje toch was.

Daar niemand verscheen behalve een nieuwsgierige hooiwagen, die haar
werk met veel belangstelling onderzocht, ging ze wandelen, werd door
een regenbui overvallen, en kwam druipnat thuis.

Aan de thee deelde ieder haar lotgevallen mee, en allen kwamen overeen,
dat het een heerlijke, maar buitengewoon lange dag was geweest. Meta,
die 's middags haar inkoopen was gaan doen en een "beelderig blauw
neteldoekje" had gekocht, merkte, nadat ze de banen had afgeknipt,
dat het niet gewasschen kon worden, welk ongeluk haar niet weinig uit
haar humeur bracht; Jo had onder het roeien in de felle zon haar neus
gevoelig gebrand en zware hoofdpijn opgedaan door te lang lezen. Bets
werd gekweld door de wanorde van haar kast, en de onmogelijkheid
om drie of vier stukjes tegelijk te leeren, en Amy betreurde diep
de schade aan haar jurk, want den volgenden dag gaf Katy Brown een
partijtje, en nu had zij, net als Flora Mc. Flimsy, "niets om aan te
doen." Maar dat waren slechts kleinigheden, en ze verzekerden hun
moeder, dat de proef uitstekend gelukte. Mevrouw March glimlachte,
zei niets en deed met Hanna alles, wat de meisjes verzuimd hadden te
doen, maakte "thuis" gezellig, en hield de huishoudelijke machine
zachtjes aan den gang. Wonderlijk, hoe 'n vreemde en onaangename
staat van zaken te voorschijn geroepen werd door dat leventje
van "rust en genot." De dagen vielen steeds langer, het weer was
buitengewoon veranderlijk en de humeuren dito. Een onrustig gevoel
maakte zich meester van allen, en de duivel vond voor de ledige handen
bezigheid in overvloed. Als toppunt van weelde en gemak, gaf Meta
een gedeelte van het naaiwerk buitenshuis, maar vond den tijd toen
zoo drukkend lang, dat ze haar kleeren ging veranderen en bederven,
in haar pogen om ze te moderniseeren à la Moffat. Jo las, tot haar
oogen haar begaven en ze genoeg had van boeken, werd zoo kribbig,
dat zelfs de goedhartige Laurie met haar aan het kibbelen raakte en
zoo droefgeestig, dat ze hartelijk wenschte, maar mee te zijn gegaan
met tante March. Bets maakte het nogal goed, want ze vergat gedurig,
dat ze _altijd kon spelen en niet hoefde te werken_, en verviel
nu en dan weer in haar oude gewoonten, maar er scheen iets in de
lucht, dat zelfs haar besmette, en meer dan eens werd haar rustig
gemoed bewogen; zoo erg zelfs, dat ze bij een zekere gelegenheid de
arme, lieve Johanna door elkaar schudde en haar uitmaakte voor "een
vogelverschrikker". Amy kwam er het slechtst af, want zij had weinig
om zich mee bezig te houden; en toen haar zusters haar aan haar lot
overlieten en ze zich zelf moest amuseeren, vond ze haar begaafd,
belangwekkend persoontje een grooten last. Van poppen hield ze niet;
sprookjes vond ze kinderachtig en je kon niet altijd teekenen. Visites
beteekenden niet veel, evenmin als picnics, tenzij ze heel plezierig
waren ingericht. Als je een mooi huis had vol met aardige meisjes,
of als je kon gaan reizen, zou de zomer heerlijk zijn; maar thuis te
blijven met drie egoïstische zusters en een grooten jongen, was genoeg
om "Job zijn geduld te doen verliezen," klaagde de kleine deftigheid,
nadat ze zich verscheiden dagen verveeld had.

Geen van allen wilde toegeven, dat ze genoeg hadden van de proefneming,
maar Vrijdagavond erkende ieder voor zichzelf, blij te zijn, dat de
week bijna om was. In de hoop hun het lesje dieper in te prenten,
besloot mevrouw March, die veel van een grap hield, een waardig slot
te maken aan de zaak. Ze gaf Hanna een dag vrijaf om de meisjes eens
ten volle de gevolgen van zoo'n speelsysteem te doen gevoelen.

Toen zij Zaterdagmorgen beneden kwamen, was er geen vuur aan in de
keuken, geen ontbijt in de eetkamer, en Moeder nergens te zien.

"Lieve hemel! wat is er gebeurd?" riep Jo, verbaasd rondziende.

Meta liep naar boven en kwam al gauw weer terug, gerustgesteld,
maar toch verwonderd en een beetje beschaamd.

"Moeder is niet ziek, alleen erg moe, en ze zegt, dat ze den heelen
dag rustig op haar kamer blijft en ons alles maar eens zal laten
doen, zoo goed en zoo kwaad het gaat. Wel iets vreemds voor haar, ze
is heel anders dan gewoonlijk, maar ze zegt, dat het een moeilijke
week voor haar geweest is, en we dus niet verdrietig moeten zijn,
maar ons zelf redden."

"Dat is gemakkelijk genoeg, ik vind het wel aardig; ik snak er naar om
eens iets te doen te hebben; dat is te zeggen, een nieuw pleziertje,"
voegde Jo er haastig bij.

En werkelijk, het _was_ een ware verlichting voor allen, dat ze iets te
doen hadden, en ze begonnen vol goeden wil, maar ondervonden weldra de
waarheid van Hanna's gezegde: "Huishouden doen is geen gekheid." Er
was overvloed van eten in provisiekast en kelder, en terwijl Bets
en Amy de tafel dekten, maakten Meta en Jo het ontbijt in orde,
zich verwonderende, dat dienstboden ooit over zwaar werk klaagden.

"Ik zal maar wat aan Moeder brengen; ze zei anders, dat wij maar niet
aan haar moesten denken, want dat ze wel voor zichzelf zou zorgen," zei
Meta, die presideerde en zich heel gewichtig voelde achter den trekpot.

Er werd dus een blaadje in orde gemaakt, voordat de meisjes begonnen te
eten, en naar boven gebracht, met de complimenten van de keukenmeid. De
gekookte thee was heel bitter, de omelet verbrand en de geroosterde
boterham smaakte naar den rook; maar mevrouw March nam haar ontbijt
in dank aan, en lachte er hartelijk om, toen Jo weer naar beneden
was gegaan.

"Arme stumperds; ik ben bang dat ze 't vandaag heel moeilijk zullen
hebben; maar ze zullen er niet van bederven en het zal hun eene goede
les wezen," zei mevrouw March, terwijl ze de meer eetbare dingen
te voorschijn haalde, waarvan zij zich voorzien had, en het slechte
ontbijt opruimde, om het gevoel der meisjes niet te kwetsen;--eene
kleine, moederlijke list, waar ze haar dankbaar voor waren.

Menige klacht werd beneden gehoord, en groot was het verdriet der
keukenprinses, dat alles zoo slecht was uitgevallen. "Wees maar stil,
ik zal voor het middageten zorgen en de meid zijn; jij bent mevrouw,
houd je handen schoon, ontvang bezoek en geef bevelen," zei Jo,
die nog minder dan Meta ingewijd was in de geheimen der kookkunst.

Dit vriendelijk aanbod werd met vreugde aangenomen, en Meta ging naar
de zitkamer, die ze haastig in orde bracht, door allen rommel onder de
canapé te schuiven en de jalouzieën te sluiten, hetgeen de moeite van
't stof afnemen uithaalde.

Jo deed, met vast vertrouwen op eigen krachten en den vurigen wensch
weer vrede te sluiten, een briefje in de bus voor Laurie, met een
uitnoodiging om te komen eten.

"Je zou beter doen met eerst te zien, wat voor eten je hebt, voordat
je aan inviteeren denkt," zei Meta, toen zij de gastvrije, maar wel
wat ondoordachte daad vernam.

"O, er is biefstuk, en overvloed van aardappelen, en ik zal wat
asperges en een kreeft zien te krijgen "voor een aardigheidje er bij,"
zooals Hanna zegt. We zullen kropsla koopen en kreeftensla maken; ik
weet wel niet hoe, maar dat staat wel in het boek. En dan blanc-manger
en aardbeien voor dessert en koffie toe, als je 't graag heel mooi
wilt hebben."

"Probeer niet te veel, Jo, want je kunt niets eetbaars maken als
kruidkoekjes en stroopwafeltjes. Ik trek mijn handen af van de partij,
en nu jij op eigen gezag Laurie gevraagd hebt, moet jij ook maar voor
hem zorgen."

"Je hoeft niets anders te doen dan aardig tegen hem te zijn, en mij
aan de pudding te helpen. Je zult mij toch wel raad willen geven,
als ik niet verder kan?" vroeg Jo eenigszins gegriefd.

"Ja, maar ik weet niet veel, behalve over brood en een paar
kleinigheden. Je deed beter Moeder te vragen of zij het goed vindt,
voor je iets bestelt," antwoordde Meta voorzichtig.

"Natuurlijk zal ik dat; ik ben ook niet dom," en Jo ging knorrig heen,
omdat er aan haar kundigheden getwijfeld werd.

"Neem wat je wilt, en val mij niet lastig; ik moet van middag uit
eten en heb geen tijd, om mij met de dingen te bemoeien," zei mevrouw
March, toen Jo het haar vroeg. "Ik heb nooit veel van huishoudelijk
werk gehouden, en neem vandaag eens een vacantiedag. 'k Ben van plan
eens heerlijk te lezen, wat te schrijven, een paar visites te maken,
en er eens een plezierigen dag van te nemen."

Het ongewoon schouwspel, dat haar bedrijvige moeder in een
gemakkelijken stoel 's morgens vroeg zat te lezen, gaf Jo een gevoel,
alsof er een of ander zeldzaam natuurverschijnsel had plaats gehad,
want een zon-eclips, een aardbeving of een vulkanische uitbarsting
zou haar niet meer hebben kunnen verbazen.

"Alles is van streek," zei ze bij zichzelf, toen ze weer naar beneden
ging, "Bets zit te schreien--een zeker teeken, dat er iets niet in
den haak is. Als Amy lastig wordt, schud ik haar door elkander."

Zelf mooi uit haar humeur, stormde Jo al naar de zitkamer, en vond
Bets schreiend over Pietje, de kanarie, die dood in zijn kooi lag, met
zijn klauwtjes uitgestrekt, alsof hij roerend smeekte om het voedsel,
dat hem onthouden was en waardoor hij van gebrek had moeten omkomen.

"Het is allemaal mijn eigen schuld--ik heb hem heelemaal vergeten en
er is geen zaadje of droppeltje water meer in de bakjes--o Piet! o
Piet! hoe kon ik zoo wreed zijn?" riep Bets snikkend, nam het arme
diertje in de hand en zocht het weer in 't leven terug te roepen.

Jo keek in zijn halfgesloten oogjes, voelde aan zijn hartje en toen
ze merkte dat hij stijf en koud was, schudde zij het hoofd, en bood
het doosje van haar dominospel aan, om tot kist te dienen.

"Leg hem eens in den oven, misschien zal hij dan warm en weer levend
worden," zei Amy hoopvol.

"Hij is van honger gestorven, en hij zal niet gebakken worden,
nu hij dood is. Ik zal hem een lijkkleedje maken en hem begraven,
en ik wil nooit een ander vogeltje hebben; neen, lieve Piet, nooit
weer! want ik ben er _veel_ te slecht voor," fluisterde Bets, haar
lieveling tegen zich aandrukkend.

"De teraardebestelling zal van middag plaats hebben, en we zullen
allen achter het lijk gaan. Huil maar niet, Bets, het is jammer, maar
niets gaat goed deze week, en Piet is er het slechtst afgekomen. Maak
het rouwkleed maar en leg hem in mijn kistje; en na het diner zullen
wij een begrafenisje hebben," zei Jo, met een gevoel, alsof zij heel
wat op zich genomen had.

Het verder aan de anderen overlatende om Bets te troosten, ging Jo
naar de keuken, die in een staat van treurige verwarring bleek. Ze
deed een grooten boezelaar voor, en toog aan het werk, zette alle
borden en schotels vast klaar, en merkte toen, dat het vuur uit was.

"Een heerlijk vooruitzicht!" mopperde Jo, rukte het deurtje van het
fornuis open, en begon zoo hard zij kon te poken. Toen ze het vuur wat
opgerakeld had, dacht ze, dat het niet kwaad zou zijn, als ze naar de
markt ging, terwijl het water heet werd. De wandeling verkwikte haar,
en blij, dat ze zulke goede inkoopen gedaan had, keerde zij huiswaarts
met een piepjonge kreeft, stokoude asperges en twee potjes niet al te
rijpe aardbeien. Tegen dat ze alles in orde had gebracht, kwamen de
artikelen voor het middagmaal, en was het fornuis gloeiend heet. Hanna
had gezegd, dat het brood dien dag gebakken moest worden; Meta had
het 's morgens vroeg gekneed en te rijzen gezet, maar er verder niet
meer om gedacht. Ze zat juist heel genoeglijk met Sallie Gardiner
te keuvelen, toen de deur openvloog en een verhit, verontwaardigd en
bestoven gezicht om de deur kwam en uitdagend vroeg:

"Zeg, is het brood nog niet genoeg gerezen, als de pan overloopt?"

Sallie begon te lachen, maar Meta knikte en trok haar wenkbrauwen zoo
hoog mogelijk op, waarna de verschijning verdween, om het ongelukkige
brood zonder verder uitstel in den oven te zetten. Mevrouw March
ging uit, na hier en daar eens rondgekeken te hebben hoe de zaken
stonden, en na een woordje van troost tot Bets, die het lijkkleed zat
te naaien, terwijl de geliefde doode in het dominospeldoosje lag. Een
vreemd gevoel van hulpeloosheid maakte zich van de meisjes meester,
toen de grijze hoed om den hoek der straat verdween, en wanhoop
beving hen, toen een paar minuten later juffrouw Crocker verscheen en
aankondigde, dat ze graag bleef eten. Juffrouw Crocker was een mager,
taankleurig mensen, met een scherpen neus en onderzoekende oogen,
die alles opmerkte en alles buitenaf bepraatte. De meisjes hielden
niet van haar, maar hadden geleerd vriendelijk tegen haar te zijn,
omdat zij arm en oud was en weinig vrienden had. Meta gaf haar dus
den gemakkelijken stoel en deed haar best om haar aangenaam bezig te
houden, terwijl de bezoekster naar alles vroeg, alles critiseerde,
en allerlei dingen vertelde van menschen, die zij kende. Geen pen
kan beschrijven hoeveel angst Jo dien morgen uitstond, hoeveel
ondervinding ze opdeed, en hoe ze zich moest inspannen, terwijl het
maal, dat ze opdischte, haar later altijd werd nagehouden. Daar zij
geen verderen raad durfde vragen, tobde ze alleen voort en kwam tot
de overtuiging, dat er om keukenmeid te zijn, meer noodig is dan lust
en goeden wil. Ze kookte de asperges een uur lang op een heet vuur,
en zag tot haar schrik, dat de kopjes er afkookten en de steelen
hard en taai werden. Het brood verbrandde, want het klaarmaken der
kreeftensla nam zoo haar aandacht in beslag, dat ze al het andere aan
haar lot overliet tot ze zag, dat zij het gerecht toch niet eetbaar kon
maken. De kreeft was een vuurrood mysterie voor de arme, geagiteerde
Jo, maar zij hamerde en prikte er net zoolang op, tot de schaal
losliet, en begroef toen den mageren inhoud onder de slablaadjes. De
aardappelen moesten haastig gekookt worden, om de asperges niet te
laten wachten, en bleken ten slotte toch niet gaar. De blanc-manger
zat vol klontjes, en de aardbeien waren niet zoo rijp als ze eerst
wel schenen, daar de mooiste zorgvuldig bovenop waren gelegd.

"Dan moeten ze in vrede maar biefstuk met brood en boter eten, als ze
honger hebben, maar het is wel sneu, dat ik den heelen morgen bezig
ben geweest voor niets," dacht Jo, toen ze de etensbel een half uur
later dan gewoonlijk luidde, en verhit, vermoeid en ontstemd het
maal overzag, dat ze Laurie moest opdisschen, die alles zoo mooi en
goed gewend was, en aan juffrouw Crocker, wier nieuwsgierige oogen
alle gebreken zouden opmerken en wier babbeltong alles heinde en ver
zou verspreiden.

De arme Jo zou graag onder de tafel gekropen zijn, toen het eene
gerecht voor, het andere na, geproefd en op zij geschoven werd;
terwijl Amy giegelde, Meta verslagen keek, juffrouw Crocker
veelbeteekenend haar lippen op elkaar klemde, en Laurie uit alle
macht praatte en lachte, om het feestmaal op te vroolijken. Jo had
al haar hoop gevestigd op de vruchten, want zij had ze goed gesuikerd
en een kannetje heerlijken room besteld om er bij te gebruiken. Haar
gloeiende wangen koelden wat af, en ze haalde diep adem, toen de mooie
kristallen schoteltjes rondgingen, en ieder verheugd keek naar de
kleine rose eilandjes, drijvend in een zee van room. Juffrouw Crocker
proefde het eerst, trok een afschuwelijk gezicht, en dronk gauw wat
water. Jo, die bedankt had, uit vrees dat er niet genoeg zou wezen,
keek naar Laurie, maar hij at met mannenmoed door, hoewel hij zijn
lippen met moeite in bedwang hield om niet uit te barsten in lachen,
en hij strak op zijn bord staarde. Amy, verzot op lekkernijen, nam een
flinken hap, stikte er bijna in, verborg haar gezicht in haar servet,
en vloog de kamer uit.

"O, wat mankeert er aan?" vroeg Jo bevend.

"Zout in plaats van suiker, en de room is zuur," antwoordde Meta met
een tragisch gebaar.

Jo kreunde en viel achterover in haar stoel, zich herinnerend, dat
ze de aardbeien inderhaast nog eens goed bestrooid had uit een van
de twee potjes, die op de keukentafel stonden, en dat zij verzuimd
had den room in de ijskast te zetten. Met een hoofd als vuur op
het punt in tranen uit te barsten, ontmoette ze Laurie's oogen, die
spottend _wilden_ kijken, in weerwil van zijn heldhaftige pogingen;
de grappige kant van 't geval trof haar eensklaps, en zij lachte,
lachte, tot de tranen haar langs de wangen rolden. Allen volgden
haar voorbeeld, zelfs juffrouw Crocker, en het ongelukkige maal liep
vroolijk af met brood en boter, bananen en pret.

"Ik voel me nog niet in staat om nu den boel al te gaan opruimen;
we moesten ons liever weer in een kalme stemming brengen door eerst
de begrafenis bij te wonen," zei Jo, toen zij opstonden en juffrouw
Crocker zich gereed maakte te vertrekken, om de dwaze historie aan
andere vrienden te gaan vertellen.

Allen bedaarden ter wille van Bets; Laurie dolf een grafje tusschen
de varens in het boschje; het kleine Pietje werd er onder heete
tranen door zijn teerhartige meesteres ingelegd en met mos bedekt,
terwijl ze een krans van viooltjes en witte muur om den steen hing,
die het grafschrift droeg, door Jo vervaardigd, terwijl ze zich met
het eten afsloofde:


    Dit is 't graf van Pietje March,
        Die op zeven Juni stierf;
    Betreurd door 't gansche huisgezin,
        Daar hij aller gunst verwierf.


Na afloop der plechtigheid trok Bets zich in haar kamer terug, akelig
van droefheid en van de kreeft, maar er was geen rust voor haar te
vinden, want de bedden waren nog niet opgemaakt, en ze ondervond dat
haar verdriet wel iets verminderde onder het opschudden van kussens
en het in orde brengen der kamer. Meta hielp Jo de overblijfselen
van het feest weg te ruimen, dat den halven namiddag in beslag nam,
en haar zoo vermoeide, dat zij overeen kwamen zich tevreden te stellen
met thee en geroosterd brood voor het avondeten. Laurie ging wat met
Amy rijden, een ware weldaad, want de zure room scheen een slechten
invloed uitgeoefend te hebben op haar humeur. Toen Mevrouw March
thuis kwam vond ze de drie oudste meisjes nog hard aan het werk, en
gaf een blik in de provisiekamer haar eenig begrip van het welslagen
van een gedeelte der proefneming.

Voordat de huishoudsters konden gaan rusten, kwamen er verscheiden
bezoekers, en hadden ze zich vreeselijk te haasten om klaar te komen,
en ze te kunnen ontvangen; toen moest er thee gezet, en waren er een
paar boodschappen te doen, daarna nog wat naaiwerk, dat volstrekt
af moest, maar tot het laatste oogenblik uitgesteld was. Eindelijk,
toen het begon te schemeren en het koel en rustig werd, konden ze in
de waranda neervallen, waar de Junirozen zoo heerlijk in knop stonden,
en allen zuchtten of steunden, vermoeid en ontstemd.

"Wat is dit een verschrikkelijke dag geweest!" begon Jo, die gewoonlijk
het gesprek opende.

"Hij leek mij toch korter toe dan anders, maar wel erg ongezellig,"
zei Meta.

"Zoo héél anders dan we gewoon zijn," voegde Amy er bij.

"Dat wil ik wel gelooven, zonder Moeder en Pietje," zuchtte Bets, en
staarde met betraande oogen naar het ledige kooitje boven haar hoofd.

"Hier is Moeder, kindlief, en je zult morgen een nieuw vogeltje hebben,
als je 't graag wilt."

Zoo sprekend kwam mevrouw March naar buiten, zette zich bij de meisjes
neer, met een gezicht, alsof haar vacantiedag niet veel prettiger
was geweest dan die van haar kinderen.

"Wel, meisjes, zijn jullie tevreden over de proefneming, of verlang
je nog zoo'n week?" vroeg ze, toen Bets zich tegen haar aan vleide
en de anderen zich met opgeklaarde gezichtjes naar haar toekeerden,
als bloemen naar de zon.

"Ik stellig niet!" riep Jo beslist.

"Ik ook niet," herhaalden de anderen.

"Jullie vindt dus, dat het beter is enkele plichten te hebben, en
ook wat voor anderen te leven, is 't niet?"

"Luieren en pretmaken is niet het ware," merkte Jo hoofdschuddend
op. "Ik heb er genoeg van, en ben van plan dadelijk aan 't werk te
gaan met het een of ander."

"Als jullie eens eenvoudig eten leerde koken, 't is bepaald noodig
dat iedere vrouw dat kan," zei mevrouw March, hardop lachend, bij de
herinnering aan Jo's maaltijd, want ze had juffrouw Crocker ontmoet,
die er haar een verslag van had gegeven.

"Moeder! is u uitgegaan en liet u alles aan zijn lot over, om eens
te zien, hoe wij het er af zouden brengen!" riep Meta, die er den
heelen dag een voorgevoel van had gehad.

"Ja, ik wou, dat jullie eens zouden ondervinden, hoe de rust en het
geluk van allen noodig maken, dat ieder trouw zijn plicht doet. Terwijl
Hanna en ik jullie werk deden, ging alles vrij goed, hoewel ik niet
geloof dat jullie heel gelukkig of prettig gestemd waren; daarom
dacht ik, dat het geen kwaad zou kunnen als ik je eens liet zien,
wat er gebeurt wanneer ieder uitsluitend aan zichzelf denkt. Voel
jullie niet, dat het plezieriger is elkaar te helpen, dagelijksche
plichten te hebben, die den vrijen tijd zoo kostbaar en heerlijk maken,
en elkander te verdragen, zoodat ons "thuis" gezellig en prettig kan
zijn voor iedereen?"

"Ja, ja, Moeder, wij zien het nu wel in!" riepen de meisjes.

"Nu, dan geef ik jullie den raad je kleine pakken maar weer op te
nemen; want al schijnen ze soms zwaar, ze zijn toch goed voor ons,
en worden lichter, naarmate we ze leeren dragen. Werken is gezond,
en er is genoeg te doen voor alle menschen; 't komt lichaam en geest
ten goede, en geeft ons een gevoel van macht en onafhankelijkheid,
dat beter is dan geld."

"Wij zullen werken als bijen en het prettig vinden ook; let u maar
eens op, of het niet waar is!" zei Jo. "Ik stel mij in mijn vacantie
tot taak de dagelijksche dingen te leeren koken, en mijn volgend
diner zal uitstekend zijn."

"Ik zal de hemden voor Vader naaien, en het niet weer aan u overlaten,
Moeder. Ik kan het best doen en 't zal beter zijn, dan te zitten
knoeien aan mijn eigen kleeren, die eigenlijk goed genoeg zijn,
zooals ze zijn," beloofde Meta.

"Ik zal elken dag mijn lessen leeren en niet zooveel tijd besteden
aan mijn muziek en mijn poppen. Ik ben een dom kind en moest liever
studeeren in plaats van te spelen," was Bets' besluit; terwijl Amy
haar voorbeeld volgde, door met heldenmoed te verklaren:

"Ik zal knoopsgaten leeren maken en op mijn taalfouten letten."

"Heel goed, dan ben ik volmaakt tevreden met den uitslag der proef,
en geloof niet, dat wij het nog eens zullen moeten herhalen; maar
pas op, dat jullie niet in een ander uiterste vervalt en den heelen
dag zwoegt," waarschuwde mevrouw March glimlachend.

"Vaste uren voor werk en spel maken iederen dag nuttig en
prettig. Toont dat je de waarde van den tijd begrijpt door hem
verstandig te gebruiken, dan zal jullie leven goed besteed zijn."

"Wij zullen het onthouden, Moeder!" en ze hielden woord.




HOOFDSTUK XII.

HET KAMP LAURANCE.


Bets was postdirecteur, daar ze bijna altijd thuis was, en er dus
geregeld voor zorgen kon, en ze vond de taak van het deurtje open te
maken en den inhoud te verdeelen alle dagen weer even heerlijk. Op
zekeren Julidag kwam ze belast en beladen binnen en ging als een echte
brievenbesteller het heele huis rond, om overal brieven en pakjes af
te geven.

"Hier zijn uw bloemen, Moeder! die vergeet Laurie nooit," zei
ze, terwijl ze het frissche bouquetje in de vaas zette, dat in
"moedershoekje" stond en altijd door Laurie gevuld werd.

"Mejuffrouw Meta March! een brief en een handschoen," ging Bets voort,
genoemde artikelen aan haar zuster overhandigende, die bij haar moeder
manchetten zat te stikken.

"Hé, ik heb hiernaast een paar laten liggen, en dit is er maar een,"
zei Meta, den grijzen handschoen bekijkende. "Heb je den anderen ook
in den tuin verloren?"

"Neen, ik weet zeker van niet, want er was er maar één in de
brievenbus."

"Jammer, ik vind het zoo vervelend ongepaarde handschoenen te
hebben. Nu, misschien komt de andere nog wel terecht. Mijn brief is
alleen maar de vertaling van een Duitsch liedje, waarom ik gevraagd
had; ik denk, dat mijnheer Brooke dit geschreven heeft, want het is
Laurie's schrift niet.

Mevrouw March zag Meta eens aan, die er in haar katoenen japonnetje,
met de kleine krulletjes boven haar voorhoofd allerliefst uitzag,
en zoo echt vrouwelijk aan haar werktafeltje vol nette klosjes zat te
naaien. Ze was volkomen onbewust van de gedachte, die bij haar moeder
opkwam, en naaide en zong, haar vingers ijverig bezig, en haar geest
vervuld met meisjesdroomen, zoo onschuldig en frisch als de viooltjes
in haar ceintuur, zoodat mevrouw March glimlachte en tevreden was.

"Twee brieven voor Dr. Jo, een boek en een gekke, oude hoed, die boven
op de brievenbus lag en hem heelemaal bedekte," zei Bets lachend,
terwijl ze naar de studeerkamer ging, waar Jo zat te schrijven.

"Wat een slimme vogel is die Laurie toch. Ik zei gisteren dat ik
wou dat er grooter hoeden in de mode kwamen, want dat mijn gezicht
elken zonnigen dag verbrandt. Hij zei: "Stoor je niet aan de mode,
zet een grooten hoed op, als je dat plezieriger vindt." "Dat zou ik
ook wel, als ik er maar een had," beweerde ik, en nu heeft hij mij
dezen gestuurd, om eens te zien of ik mijn woord zal houden; ik zal
hem natuurlijk dragen voor de grap en hem bewijzen, dat ik _niet_
om de mode geef," en de breedgerande antiquiteit op een buste van
Plato hangende, ging Jo haar brieven lezen.

De eene was van haar moeder en bracht haar een blos op de wangen en
een paar tranen in de oogen.

"Lieveling, ik schrijf je een woordje, om je te zeggen, hoeveel
genoegen het me doet te zien, dat je gedurig tracht je humeur te
bedwingen. Je spreekt niet van je strijd, van je nederlagen en
overwinningen, en je denkt misschien, dat niemand dat alles ziet,
dan de Vriend, wiens hulp je dagelijks inroept, te oordeelen naar
den versleten omslag van je boekje. Maar ook ik heb alles opgemerkt
en stel vertrouwen in den ernst van je besluit. Ga maar geduldig en
moedig voort, mijn lieve kind, en geloof altijd dat niemand je met
teederder medegevoel gadeslaat dan je liefhebbende Moeder."

"Dat doet mij goed! dat is beter dan duizenden guldens en hoopen
loftuitingen. O, Moedertje, ik _doe_ mijn best. En ik zal voortgaan
mijn best te doen, en het niet opgeven, nu ik u heb om mij te helpen."

Jo legde het hoofd op de armen en bedauwde haar roman met een paar
gelukkige tranen, want ze had inderdaad gedacht, dat niemand haar
pogingen om goed te zijn had opgemerkt en begrepen; en nu was deze
verzekering dubbel dierbaar en bemoedigend, daar ze zoo onverwacht
kwam en van haar, wier goedkeuring ze het meest op prijs stelde. Zich
nu sterker dan ooit voelende om haar gebrek te bestrijden, spelde ze
het briefje vast aan den binnenkant van haar jurk, als een schild
en een waarschuwing, bij een onverhoedschen aanval van den vijand,
en ging toen over tot het openen van haar tweeden brief, gewapend op
alles. Met een flinke, vaste hand schreef Laurie,--


    "Lieve Jo,
    Hi ha ho!


"Morgen komen er een paar Engelsche jongens en meisjes bij me, en
ik zou graag een prettigen dag met hen hebben. Als het mooi weer is,
sla ik mijn tent op in Longmeadow en roei de heele bende daarheen om
er te picknicken en te crocketten; we stoken er een vuurtje, om op
zigeunermanier ons potje te koken, en al zulk soort van grappen. Het
zijn aardige kennissen en ze houden van zulke  dingen. Brooke gaat mee,
om ons jongens, "in toom te houden," en Kate Vaughn komt, om de meisjes
te chaperonneeren. Jullie moet allemaal komen, Bets ontspringt er ook
niet aan; niemand zal haar plagen. Denk maar niet om de consumptie,
daarvoor zorg ik natuurlijk en voor al de rest--als jullie maar komt,
dan ben je de beste.


    In vliegende hurrie
    Voor altijd, je Laurie."


"Dat belooft wat goeds!" riep Jo naar binnen vliegende om het nieuws
aan Meta te vertellen.

"Natuurlijk mogen we gaan, hè Moeder, het zal zooveel gemakkelijker
zijn voor Laurie, want ik kan roeien en Meta kan voor de koffie
zorgen, en de kleintjes zullen op de een of andere manier ook wel
een handje helpen."

"Ik hoop dat die Vaughns geen deftige, stijve menschen zijn. Weet je
niets van hen, Jo?" vroeg Meta.

"Alleen, dat ze met hun vieren zijn. Kate is ouder dan jij; Fred
en Frank zijn tweelingen en van mijn leeftijd, en dan is er nog een
klein meisje, Grace, dat negen of tien jaar is. Laurie heeft ze op
reis ontmoet en houdt veel van de jongens; maar ik geloof niet, dat
hij Kate erg bewondert, te oordeelen naar het gezicht dat hij trok,
toen hij van haar sprak."

"Ik ben zoo blij, dat mijn katoentje juist schoon is. Dat is er heel
goed voor en het staat zoo frisch," zei Meta opgewekt. "Heb jij iets
dragelijks om aan te doen, Jo?"

"Mijn grijs roeipak is prachtig voor mij; ik moet roeien en draven,
en kan dus geen keurig, gesteven goed gebruiken. Bets, jij gaat toch
ook mee?"

"Als jij oppast, dat geen van de jongens tegen mij spreekt."

"Geen levende ziel!"

"Ik wil graag Laurie plezier doen, en voor mijnheer Brooke ben ik niet
bang, die is zoo vriendelijk; maar ik ben niet van plan te spelen of
te zingen, of iets te zeggen. Ik zal doen wat ik kan en niemand lastig
vallen, en als jij voor mij zorgen wilt, Jo, dan zal ik meegaan."

"Je bent een dot, Bets; je doet je best om je verlegenheid af te
leeren, en dat is ferm van je; 't is niet makkelijk gebreken te
bestrijden, dat weet ik bij ondervinding, en een bemoedigend woord
geeft dan zoo'n soort van zetje."--"Dank u, Moeder," en Jo drukte een
dankbaren kus op de bleeke wang, waarvan mevrouw March de bedoeling
wel vatte.

"De post heeft mij een doosje chocolaadjes gebracht en een teekening,
die ik graag wou copieeren," vertelde Amy, haar zending vertoonende.

"En ik kreeg een briefje van mijnheer Laurence, om mij te vragen of
ik van avond, voordat de lamp opgestoken werd, een poosje voor hem
kwam spelen. Ik zal het maar doen," zei Bets, wier vriendschap met
den ouden heer steeds inniger werd.

"Kom, laten we dan nu gauw voortmaken en vandaag dubbel werk doen,
zoodat we morgen met een gerust hart kunnen spelen," zei Jo, terwijl
ze zich gereedmaakte de pen met een stofdoek te verwisselen.

Toen de zon den volgenden morgen in de kamer van de meisjes keek, om
haar een mooien dag te beloven, zag zij een komisch schouwspel. Ieder
van haar had voor het feest de toebereidselen gemaakt, die haar nuttig
en noodig schenen. Meta prijkte met een extra rijtje papillotjes
boven haar voorhoofd; Jo had haar pijnlijk verbrand gezicht met
coldcream ingesmeerd, Bets bleek Johanna mee naar bed te hebben
genomen, om haar voor de aanstaande scheiding schadeloos te stellen,
en Amy had het nog 't mooist van allen gemaakt door een waschklampje
op haar neus te zetten, hopende dat ongelukkige lichaamsdeel wat in
't fatsoen te knijpen. Dit grappig tooneel scheen de zon te vermaken,
want zij brak op eens zoo helder door de wolken, dat Jo wakker werd, en
al haar zusters wekte, door een hartelijk gelach om Amy's versiersel.

Zonneschijn en gelach zijn goede voorteekenen voor een buitenpartij, en
spoedig heerschte in beide huizen een vroolijke drukte. Bets, die het
eerst klaar was en voor het raam had post gevat, bracht trouw verslag
uit van hetgeen er in het andere huis voorviel, en verlevendigde het
toiletmaken van de anderen door steeds nieuwe mededeelingen, als:

"Daar gaat de man met de tent! Ik zie, dat Juffrouw Barker de eetwaren
in een draagkorf en in een groote mand pakt! Nu staat mijnheer Laurence
naar de lucht te kijken en naar den weerhaan; ik wou dat hij ook
meeging! Daar is Laurie, hij ziet er uit als een matroos--leuke jongen
toch! O, hemel, daar is een rijtuig vol menschen--een jonge dame, een
klein meisje en twee verschrikkelijke jongens. De eene is lam, arme
ziel, hij loopt op een kruk. Dat heeft Laurie ons niet verteld. Maakt
voort, zeg, het is al laat. Hé, daar is Ned Moffat ook! Kijk, Meta, is
dat niet die man, die laatst voor je boog, toen we boodschappen deden?"

"Ja, 't is waar, wat vreemd, dat hij ook gekomen is! Ik dacht, dat
hij op reis was. Daar is Sallie, ik ben blij, dat ze bijtijds terug
is. Ben ik netjes, Jo?" vroeg Meta geagiteerd.

"Op en top een madeliefje! Houd je japon op, en zet je hoed recht;
het staat zoo sentimenteel als hij zoo scheef staat, en hij zou bij
het eerste stootje afvliegen. Nu, vooruit dan maar!"

"O, och Jo! Je zult toch dat afschuwelijke ding niet opzetten, dat
is heusch te gek. Je mag geen vogelverschrikker van jezelf maken,"
smeekte Meta, toen Jo met een vuurrood lint den breedgeranden,
ouderwetschen hoed vastbond dien Laurie haar voor de grap gegeven had.

"Ik doe het toch; hij is juist goed; zoo practisch voor de zon,
en zoo licht en groot. Ze zullen het allemaal grappig vinden, en
ik geef er niet om of ik een vogelverschrikker ben, als mijn hoed
maar gemakkelijk zit." Hiermee wandelde Jo vastbesloten weg, gevolgd
door de anderen; een vroolijk troepje zusters, allen op haar netst,
met vroolijke zomerpakjes en gelukkige gezichten.

Laurie liep hun te gemoet en stelde hun op zijn hartelijke manier aan
zijn vrienden voor. Het grasperk was de receptiekamer, en gedurende
eenige minuten ging het daar zeer levendig toe. Meta viel een pak
van het hart, toen ze zag, dat Kate, hoewel al twintig jaar, gekleed
was met een eenvoud, die Amerikaansche meisjes wél zouden doen na te
volgen; en ze voelde zich zeer gevleid door de verzekering van Ned,
dat hij expres gekomen was, om haar te zien. Jo begreep waarom Laurie
"een gezicht getrokken had," toen hij van Kate sprak, want de jonge
dame had een zeker raak-mij-niet-aan air, dat sterk afstak bij de
gulle en onbevangen manieren der andere meisjes.

Bets nam de nieuwe jongens eens in oogenschouw en kwam tot de
overtuiging, dat de kreupele niet "vreeselijk" was, maar zacht en zwak,
en daarom besloot zij vriendelijk tegen hem te zijn. Amy vond Grace een
welopgevoed, vroolijk persoontje, en nadat ze elkander een paar minuten
zwijgend hadden aangestaard, werden ze plotseling dikke vriendinnen.

Daar de tent, de eetwaren en de benoodigdheden voor het crocket-spel
vooruit waren gezonden, was het gezelschap spoedig ingescheept, en de
beide booten staken tegelijk van wal, terwijl mijnheer Laurence alleen
op den oever achterbleef, en hen met zijn hoed nawuifde. Laurie en
Jo roeiden de eene boot, mijnheer Brooke en Ned de andere, terwijl
Fred Vaughn, de rumoerige tweeling, zijn best deed beiden te doen
omkantelen, door in een een-persoons giek als een dolle waterspin
overal heen te schieten. Jo's wonderlijke hoed was een dankzegging
waard, en bleek van onbetaalbaar nut; hij brak het ijs in het begin,
door ieder te doen lachen; hij veroorzaakte een verfrisschend
koeltje, door als ze roeide, op en neer te flappen en zou, volgens
Jo's verklaring, een uitmuntende parapluie voor het heele gezelschap
zijn, als er een regenbui kwam opzetten. Kate zat zich over Jo's
gedragingen telkens te verbazen, vooral toen ze, bij 't verliezen van
een riem, uitriep: "Christoffel Columbus!" en toen Laurie zei: "Och,
ouwe jongen, doe ik je pijn?" toen hij haar bij het naar zijn plaats
gaan op den voet stapte. Maar nadat zij haar lorgnet eenige keeren op
"dat eigenaardige meisje" had gericht, besloot juffrouw Kate, dat ze
wonderlijk, maar toch wel "grappig" was, en lachte haar uit de verte
eens toe.

In het andere bootje had Meta eene kostelijke plaats, vlak tegenover
de roeiers, die beiden hun uitzicht bewonderden en hun riemen met
buitengewone kracht en behendigheid hanteerden.

Brooke was een ernstig, stil jongmensch, met aardige, bruine oogen en
eene prettige stem. Meta was zeer ingenomen met zijn rustige manier
van doen, en beschouwde hem als een wandelende encyclopedie. Hij sprak
niet veel met haar, maar keek des te meer naar haar, en ze wist wel
zeker, dat hij haar niet onaardig vond. Ned, pas op de hoogeschool,
had natuurlijk alle studenten-manieren aangenomen; hij was niet
bijzonder knap, maar goedhartig en vroolijk, en over 't geheel een
bizonder geschikt element voor een buitenpartij; Sallie Gardiner
bleek een en al zorg om haar wit piqué japon schoon te houden, en
maakte verder allerlei grappen met den overal tegenwoordigen Fred,
die Bets door zijn toeren in voortdurenden angst hield.

De tocht naar Longmeadow duurde niet lang, maar tegen dat zij
aankwamen, was de tent al opgeslagen en stonden de boogjes. Het was
een heerlijke, groene vlakte, met drie breedgetakte eiken in het
midden en een gerold stuk grasveld om crocket op te spelen.

"Welkom in 't Kamp Laurence!" zei de jonge gastheer, toen ze met
uitroepen van verrukking aan wal sprongen. "Brooke is opperbevelhebber,
ik ben luitenant-generaal, de andere jongens zijn staf-officieren en
de dames zijn gasten. De tent is voor hun bijzonder gebruik; die eik
is het salon, deze is de eetkamer en de derde is de veldkeuken. Laten
wij nu dadelijk een partij spelen, eer het te warm wordt, en dan
zullen wij voor het eten gaan zorgen."

Frank, Bets, Amy en Grace gingen zitten om naar het spel te kijken,
dat door de anderen gespeeld zou worden. Mijnheer Brooke koos Meta,
Fred en Kate; Laurie nam Sallie, Jo en Ned. De Engelschen speelden
goed, maar de Amerikanen speelden beter, en betwistten hun iederen duim
gronds. Jo en Fred hadden verschillende schermutselingen en kregen eens
bijna hooge woorden. Jo was door het laatste poortje gegaan, maar had
het paaltje gemist, welke misslag haar reeds half uit haar humeur had
gebracht. Fred kwam dicht achter haar, en was het eerst aan de beurt;
hij deed een slag, zijn bal vloog tegen het poortje aan en bleef een
duimbreed aan den verkeerden kant liggen. Niemand was er dicht bij,
en toen hij er naar toe liep, gaf hij den bal een klein stootje met
zijn voet, zoodat hij juist even aan den goeden kant kwam te liggen.

"Ik ben er door! Nu, juffrouw Jo, nou zal ik u vinden en u een flink
stuk vooruitkomen," riep de jongeheer, zijn hamer voor een volgenden
slag zwaaiende.

"Je hebt je bal voortgeschopt, ik heb het gezien; nu is 't mijn beurt,"
zei Jo scherp.

"Op mijn woord, ik heb hem niet aangeraakt! Hij rolde een eindje voort,
maar dat mag; ga dus als 't je blieft uit den weg, en laat mij eens
probeeren, of ik den paal kan raken."

"Hier in Amerika spelen we niet valsch; maar je kunt het doen, als
je er lust in hebt," antwoordde Jo boos.

"Yankees zijn juist de grootste bedriegers, dat weet iedereen. Daar
gaat-ie," riep Fred, haar bal ver wegslaande.

Jo deed haar mond reeds open om een boos antwoord te geven, maar ze
hield zich bijtijds in, werd vuurrood en bleef een paar minuten uit
alle macht een poortje vaster in den grond slaan, terwijl Fred den paal
raakte en luidruchtig verklaarde, dat hij uitgespeeld was. Daarop ging
Jo haar bal zoeken, en het duurde lang, voor ze hem vond tusschen de
struiken, maar ze kwam bedaard en kalm terug en speelde door zonder
iets te zeggen. Eer ze weer op haar vorige plaats was, moest ze
verscheiden slagen doen, en toen ze er kwam, had de tegenpartij bijna
gewonnen, want Kate's bal was op een na de laatste en lag bij den paal.

"Bij George, het is met ons gedaan! Goeien nacht, Kate! we hebben
nog wat van juffrouw Jo te goed, dus het is uit met je," riep Fred
opgewonden, terwijl ze allemaal naderbij kwamen om het einde te zien.

"Yankees zijn edelmoedig jegens hun vijanden," zei Jo met een blik,
die den jongenheer deed blozen, "vooral wanneer ze hen verslaan,"
voegde ze er bij, terwijl ze Kate's bal onaangeroerd liet liggen en
door een behendigen slag het spel won.

Laurie wierp zijn hoed in de hoogte, herinnerde zich toen, dat het
niet beleefd was om te juichen over de nederlaag van zijn gasten,
en hield midden in een hoera op, om zijn vriendin toe te fluisteren:

"Mooi zoo, Jo! Hij speelde valsch, ik zag het ook, maar wij kunnen 't
hem niet zeggen. Hij zal 't niet weer probeeren, daar kun je op aan."

Meta trok haar ter zijde, onder voorwendsel van een losgeraakte vlecht
vast te spelden, en zei goedkeurend:

"Het was tergend, maar je bent je drift de baas gebleven, en daar
ben ik erg blij om, Jo."

"Prijs me niet, Meta; want ik zou hem op dit oogenblik nog wel een
pak slaag willen geven. Als ik niet zoolang tusschen die netels was
gebleven, zou ik zeker losgebarsten zijn. Het vuur smeult nu nog,
dus ik hoop maar, dat hij uit mijn weg zal blijven," antwoordde Jo,
terwijl ze zich op de lippen beet en van onder haar grooten hoed
woedende blikken op Fred wierp.

"Tijd voor de lunch!" kondigde mijnheer Brooke aan, op zijn horloge
ziende. "Luitenant-generaal, wilt u het vuur aanmaken en water halen,
terwijl juffrouw March, juffrouw Sallie en ik de tafel dekken? Wie
kan goede koffie zetten?"

"Dat kan Jo," zei Meta, blij haar zuster te kunnen prijzen. Dus nam
Jo, in het gevoel, dat haar laatste lessen in de kookkunst haar
nu te pas moesten komen, het toezicht over de koffiekan op zich,
terwijl de kleine meisjes doode takken zochten en de jongens een vuur
aanmaakten en water uit een naburig beekje haalden. Kate schetste,
en Frank praatte met Bets, die kleine matjes van gevlochten biezen
maakte, om voor borden te dienen.

De opperbevelhebber en zijn satellieten spreidden het tafellaken op
den grond uit en bedekten het met een keur van uitlokkende gerechten,
allen netjes met groene bladeren versierd. Jo kondigde aan, dat de
koffie klaar was, en allen zetten zich tot een stevig maal, want ze
hadden trek gekregen van al de beweging in de buitenlucht. En een
luidruchtige maaltijd was het, want alles was zoo vroolijk en dwaas,
dat een eerwaardig paard, dat in de nabijheid liep te grazen, gedurig
opschrikte, door de herhaalde uitbarstingen van gelach. Er was een
vermakelijke oneffenheid in de tafel, waardoor allerlei ongelukken met
kopjes en borden ontstonden, eikels vielen in de melk, kleine zwarte
mieren kwamen ongenood haar deel van de lekkernijen halen, en rupsen
lieten zich uit den boom vallen, om te zien wat er toch aan de hand
was. Drie vlasharige kinderen keken over de heg en een vervelende
hond blafte hen van den overkant der rivier uit alle macht aan.

"Hier is zout, als j'er dat soms bij verlangt," zei Laurie, toen hij
Jo een schoteltje aardbeien aangaf.

"Dank je, ik houd meer van spinnen," antwoordde ze, twee kleine
onvoorzichtigen opvisschende, die hun dood in den room hadden
gevonden. "Hoe durf je me aan die afschuwelijke partij te herinneren,
nu de jouwe in alle opzichten zoo heerlijk is?" voegde ze er bij,
terwijl ze beiden lachend van één bordje aten, daar de voorraad
aardewerk niet groot was.

"Ik heb erg veel plezier gehad dien dag, en moet er nog telkens aan
denken. En dat het vandaag zoo gezellig is, daar komt mij de eer niet
van toe, dat weet je; ik doe niets, jij en Meta en Brooke maken dat
alles zoo goed gaat, en ik ben jullie ontzettend dankbaar. Wat zullen
wij doen, wanneer we niet meer kunnen eten?" vroeg Laurie, die voelde,
dat zijn beste kaart met het koffiemaal was uitgespeeld.

"Spelletjes, totdat het wat koeler is. Ik heb het "auteurspel"
meegebracht, en Kate weet zeker wel wat nieuws en aardigs. Ga het haar
maar eens vragen; ze is een gast, en je moest meer bij haar blijven."

"Ben jij dan ook geen gast? Ik dacht, dat ze wel met Brooke zou
opschieten, maar hij blijft aldoor met Meta praten, en Kate doet niets,
dan hen door dat bespottelijke lorgnet aanstaren. Ik zal dadelijk
naar haar toe gaan, dus je kunt je zedepreken voor je houden, die
gaan je toch niet goed af, Jo."

Kate wist verscheiden spelletjes, en daar de meisjes niet meer wilden
en de jongens niet meer konden eten, trokken allen naar het "salon"
om deel te nemen aan het romanspel.

"Iemand begint een verhaal--het een of ander verzinsel--en vertelt,
zoolang hij wil, maar houdt plotseling op een zeer interessant
punt op, en dan moet een ander verder vertellen. Het is heel aardig
als het goed gedaan wordt en geeft stof genoeg tot lachen over het
wonderlijk samenraapsel van tragische en comische gedeelten. Wees
zoo goed te beginnen, mijnheer Brooke," zei Kate op bevelenden toon,
tot verbazing van Meta, die den gouverneur even beleefd behandelde
als elk ander heer.

Brooke, die aan de voeten van de beide jonge dames in het gras lag,
begon gehoorzaam zijn verhaal, terwijl zijn sprekende bruine oogen
onafgewend op de zonnige rivier gevestigd bleven.

"Op zekeren tijd trok een ridder de wereld in, om zijn fortuin te
zoeken, want hij bezat niets dan zijn zwaard en zijn schild. Hij
reisde overal heen, wel achtentwintig jaar lang, totdat hij kwam aan
het paleis van een goed, oud koning, die een prijs had uitgeloofd
aan den man, die een prachtig maar ongetemd veulen, waarvan de
grijsaard zeer veel hield, dresseeren kon. De ridder bood aan het te
beproeven, en vorderde er langzaam maar zeker mee, want het veulen
was een verstandig dier en begon spoedig van zijn nieuwen meester
te houden, hoe wild en nukkig het ook was. Elken dag gaf de ridder
les aan den lieveling des konings, en reed met hem door de stad, en
onder het rijden keek hij overal uit naar een boven alles lieftallig
gelaat, dat hij dikwijls in zijn droomen had gezien, maar nooit had
kunnen vinden. Eens toen hij door een stille straat galoppeerde,
ontdekte hij het voor een vervallen kasteel. De ridder was verrukt,
onderzocht wie in dat oude kasteel woonde, en vernam dat verscheiden
prinsessen daar door tooverij gevangen werden gehouden, dag en nacht
spinnende om geld voor een losprijs te verdienen. De ridder wenschte
vurig haar te bevrijden; maar hij was arm en al wat hij doen kon was
dagelijks voorbij te gaan om te zien, of hij het lieve gezichtje
nog eens aanschouwen mocht, terwijl hij hartstochtelijk verlangde
het daarbuiten in den zonneschijn te zien. Eindelijk besloot hij het
kasteel binnen te dringen en te vragen, hoe hij haar helpen kon. Hij
ging er heen en klopte; de deur vloog open, en hij zag--"

"Een betooverend schoone jonkvrouw, die met een vreugdekreet uitriep:
"Eindelijk, eindelijk," ging Kate voort, die fransche romans gelezen
had, en den stijl daarvan bewonderde.

"Zij is het!" riep ridder Gustave, terwijl hij, overstelpt van vreugde,
aan haar voeten zonk.

"O, sta op!" smeekte zij, hem een lelieblanke hand toestekend.

"Nimmer, wanneer gij mij niet meedeelt, hoe ik u kan verlossen!" zwoer
de ridder, steeds knielende.

"Helaas, mijn wreed noodlot dwingt mij hier te blijven, totdat mijn
dwingeland is gedood."

"Waar is de schurk?"

"In de purperen zaal; ga, moedige held, en red mij uit mijn
vertwijfeling!"

"Ik ga op uw bevel, en keer òf zegevierend òf nimmer terug!" Met deze
treffende woorden ijlde hij voort, wierp de deur van de purperen zaal
open, en was op het punt binnen te treden, toen hij--"

"Een verdoovenden slag ontving met een Grieksch woordenboek, dat een
gedaante in een zwarten mantel hem naar het hoofd gooide," vervolgde
Ned. "De ridder, hoe-heet-hij-ook-weer, herstelde zich dadelijk,
smeet den dwingeland uit het venster en keerde op zijn schreden terug,
om overwinnend, hoewel met een buil op het hoofd, naar de jonkvrouw
te snellen; hij vond de deur gesloten, rukte de gordijnen aan reepen,
maakte er een touwladder van, klom die halverwege op; de ladder brak,
en hij viel hals over kop in den vijver, die zestig voet daar beneden
was. Gelukkig kon hij zwemmen als een eend; hij zwom dus om het kasteel
heen, tot aan een klein deurtje, bewaakt door twee stevige kerels, en
sloeg hun hoofden tegen elkander, zoodat ze kraakten als notendoppen;
toen trapte hij met eene kleine inspanning van zijn verwonderlijke
kracht de deur in, ging een trap op, bedekt met een voet dik stof,
padden zoo groot als een vuist, en spinnen, waarvan u het op de
zenuwen zou krijgen, juffrouw March. Boven aan die trap wachtte hem een
schouwspel, dat hem den adem ontnam, en zijn bloed deed verstijven--"

"Namelijk een lange gedaante, geheel in het wit, met een sluier over
het hoofd en een lamp in de vermagerde hand," ging Meta voort. "Ze
wenkte, terwijl zij onhoorbaar voor hem uitzweefde door een gang,
zoo donker en koud als een graf. Schimmige, gewapende beelden stonden
aan beide zijden; er heerschte een diepe stilte, de lamp wierp een
blauwachtig schijnsel, en nu en dan keek de spookachtige gedaante
naar hem om, waarbij hij een paar vreeselijke oogen door den sluier
heen zag flikkeren. Zij bereikten een bekleede deur, waarachter
liefelijke muziek klonk. De ridder sprong vooruit om binnen te gaan,
maar de geest sleurde hem terug, terwijl ze dreigend boven zijn hoofd
zwaaide met een--"

"Snuifdoos," zei Jo op een graftoon, die het gezelschap in lachen
deed uitbartsen. "Dank je," zei de ridder beleefd, terwijl hij een
snuifje nam en zevenmaal zóó hard niesde, dat zijn hoofd afviel. "Ha,
ha!" lachte de geest, en nadat ze door het sleutelgat had gezien,
dat de prinses zat te spinnen, alsof haar leven er mee gemoeid was,
nam ze haar slachtoffer op, en stopte hem in een groote tinnen doos,
waarin nog elf andere ridders, ook zonder hoofd, als sardines naast
elkaar lagen. Ze stonden alle twaalf op en begonnen--

"Een horlepijp te dansen," viel Fred in, toen Jo buiten adem ophield,
"en terwijl ze dansten, veranderde het oude nest van een kasteel in
een oorlogsschip in volle zee. "De kluiver op, reef de val van de
marszeilen, stuur sterk lijwaarts en bezet de kanonnen," brulde de
kapitein, toen er een Portugeesch zeerooverschip in het gezicht kwam,
met een pikzwarte vlag in top. "Er op los, en moedig vooruit, jongens,"
riep de kapitein, en een hevig gevecht begon. Natuurlijk wonnen
de Engelschen, dat doen ze altijd, en nadat zij den rooverkapitein
gevangen hadden genomen, overzeilden zij den schoener, waarvan het dek
opgestapeld met dooden lag, terwijl het bloed uit de spijgaten liep,
want het bevel was geweest: "Hartsvangers, en geen genade!" "Bootsman,
neem een bocht van het kluiverzeil en gooi den schelm over boord,
wanneer hij niet één twee drie zijn zonden bekent," beval de Engelsche
kapitein. De Portugees was stom als een visch en liet zich over boord
gooien, terwijl de vroolijke pikbroeken juichten als bezetenen. Maar de
slimme vos dook, kwam boven onder het oorlogsschip, wierp het omver,
en naar den kelder ging het, met vliegende zeilen. Naar den bodem
van de zee, zee, zee, waar--"

"O lieve tijd, wat zal ik zeggen?" riep Sallie uit, toen Fred ophield
met zijn poespas, waarin hij allerlei scheepstermen en tooneelen uit
zijn geliefkoosde boeken door elkander had gewerkt. "Wel, zij kwamen
op den bodem, en een lief zeemeerminnetje heette hen welkom, maar zij
was zeer bedroefd toen zij de doos met de ridders vond, en pakte ze
voorzichtig in zeegras, hopende nog iets naders aangaande hun lot te
vernemen, want natuurlijk, ze was een vrouw en dus nieuwsgierig. Na
eenigen tijd kwam daar beneden eens een duiker, en de meermin zei:
"Deze doos met paarlen is voor u, als gij hem boven kunt brengen,"
want zij verlangde de arme stakkerds weer te doen herleven, maar zij
kon zelf die zware vracht niet omhoog krijgen. Dus haalde de duiker
hen naar boven, en was zeer teleurgesteld, toen hij bij het openen
geen paarlen vond. Hij liet de doos staan in een groot, eenzaam veld,
waar hij gevonden werd door--"

"Een klein ganzenhoedstertje, dat honderd vette ganzen op dat
veld liet weiden," fantaseerde Amy, toen Sallie's verbeelding te
kort schoot. "Het meisje had erg veel medelijden met hen en vroeg
aan een oude vrouw, wat ze zou kunnen doen, om hen te helpen. "Dat
zullen je ganzen je wel vertellen," zei de oude vrouw, "die weten
alles." Daarom vroeg zij hen, wat ze voor nieuwe hoofden gebruiken
zou, omdat de andere weg waren, en de ganzen deden hun honderd snavels
open en riepen--"

"Koolen," viel Laurie aanstonds in. "Dat is goed bedacht," zei het
meisje en liep weg om twaalf mooie koolen uit haar tuin te halen. Ze
zette ze op hun halzen; de ridders werden dadelijk levend, bedankten
haar en gingen huns weegs, zonder iets van de verandering te merken,
want er waren zooveel menschen met dergelijke hoofden, dat het niemand
opviel. De ridder, dien ik ken, keerde terug, om het mooie gezichtje
weer te vinden, en vernam, dat de prinsessen zich vrij hadden gesponnen
en alle getrouwd waren op één na. Hij was zeer ontsteld over deze
tijding, sprong op het veulen, dat naast hem stond, en rende door dik
en dun naar het kasteel om te zien, wie er was overgebleven. Over de
heg glurende zag hij de koningin zijns harten rozen plukken in haar
tuin. "Wilt gij mij een roos geven?" verzocht hij. "Dan moet gij er
een komen halen! ik kan niet naar u toegaan, dat is niet gepast,"
antwoordde zij, met een stemmetje zoo zoet als honing. Hij probeerde
over de haag te klimmen, maar die scheen al hooger en hooger te worden;
toen trachtte hij er door te kruipen, maar zij werd al dikker en
dikker, en de ridder werd wanhopig. Toen begon hij geduldig het eene
takje na het andere af te breken, tot hij eindelijk een klein gaatje
gemaakt had. Hij keek er door en riep smeekend: "Laat mij binnen, och,
laat me binnen!" Maar de schoone prinses scheen hem niet te hooren,
want zij plukte rustig haar bloemen en liet het aan hem over om te
zien, hoe hij er komen zou. Of het hem gelukte of niet, zal Frank
wel vertellen."

"Dat kan ik niet, ik speel niet mee, dat doe ik nooit!" riep Frank,
verschrikt over de onmogelijke positie, waaruit hij het sentimenteele
paar moest redden. Bets kroop achter Jo weg, en Grace was in slaap
gevallen.

"Moet de arme ridder dus maar in de haag blijven steken?" vroeg Brooke,
die nog steeds naar de rivier staafde en met de wilde roos in zijn
knoopsgat speelde.

"Ik denk, dat de prinses hem na een poos een bloem gaf en het hek
opendeed," zei Laurie, terwijl hij spottend glimlachte, en zijn
gouverneur met een paar eikels gooide.

"Wat een prachtige verzameling nonsens hebben we samen geflansd. Met
oefening zouden we het nog ver kunnen brengen. Kennen jullie
"Waarheid"," vroeg Sallie, nadat zij over het verhaal gelachen hadden.

"Ik hoop van wel," zei Meta met een ernstig gezicht.

"Het spel," meen ik.

"Hoe is dat?" vroeg Fred.

"Wel, je legt je handen op elkaar, kiest een getal en trekt bij
beurten je hand weg, en hij, wiens beurt met het getal samenvalt,
moet naar waarheid alle vragen beantwoorden die hem door de anderen
gedaan worden. Het is heel grappig."

"Laten we 't eens probeeren," zei Jo, die veel van nieuwe proefnemingen
hield.

Kate en mijnheer Brooke, Meta en Ned wilden liever niet meedoen, maar
Fred, Sallie, Jo en Laurie legden hun handen op elkaar en trokken en
het lot viel op Laurie.

"Wie zijn je lievelingshelden?" vroeg Jo.

"Grootvader en Napoleon."

"Welk meisje vindt je het mooist?" vroeg Sallie.

"Meta."

"En van welk houdt je het meest?" vroeg Fred.

"Van Jo natuurlijk."

"Wat doen jullie flauwe vragen!" en Jo trok verachtelijk de schouders
op, terwijl de anderen lachten, omdat Laurie het zoo zei, alsof het
vanzelf sprak.

"Laten we 't nog eens doen: Waarheid is geen kwaad spel," zei Fred.

"Het is een bijzonder goed spel voor jou," zei Jo zachtjes.

Nu kwam haar beurt.

"Wat is je grootste gebrek?" vroeg Fred, om eens te zien, of zij
vaststond in de deugd, die hem ontbrak.

"Opvliegendheid."

"Wat zou je 't liefst willen hebben?" vroeg Laurie.

"Een paar schoenveters," zei Jo, die zijn doel giste en het wilde
verijdelen.

"Geen waar antwoord. Je moet zeggen, wat je _werkelijk_ het liefst
zou willen hebben."

"Genie; zou je niet graag willen, dat je me daar wat van geven kon,
Laurie?" en ze lachte ondeugend om zijn teleurgesteld gezicht.

"Welke deugden bewonder je het meest in een man?" vroeg Sallie.

"Moed en oprechtheid."

"Nu is het mijn beurt," zei Fred, daar zijn hand er het laatst was
uitgekomen.

"Hij moet er inloopen," fluisterde Laurie Jo toe, die knikte en
onmiddellijk vroeg:

"Heb je niet valsch gespeeld met crocket?"

"Nu ja, een klein beetje."

"Goed! Heb je je verhaal niet genomen uit "De Zeeleeuw"?" vroeg Laurie.

"Zoowat."

"Verbeeld je je niet, dat de Engelsche natie in alle opzichten volmaakt
is?" vroeg Sallie.

"Ik zou me schamen, als ik dat niet deed."

"Hij is een echte John Bull. Nu krijg jij een beurt Sallie, zonder
dat je hoeft te trekken. Ik zal beginnen met je gevoelens te kwetsen,
door je te vragen of je niet vindt dat je wel wat coquet bent?" vroeg
Laurie, terwijl Jo Fred toeknikte, ten teeken dat de vrede gesloten
was.

"Onbeschaamde jongen! Heelemaal niet," ontkende Sallie op een manier,
die het tegendeel bewees.

"Waar heb je het meeste hekel aan?" vroeg Fred.

"Aan spinnen en rijstetaart."

"En waarvan houdt je het meest?" vroeg Jo.

"Van dansen en Fransche handschoenen."

"Nu, ik vind "Waarheid" een flauw spel; laten we nu eens als
verstandige menschen het "auteurspel" gaan doen, om weer op te
frisschen," stelde Jo voor.

Ned, Frank en de kleine meisjes voegden zich bij hen, en terwijl ze
speelden, zaten de drie oudsten met elkaar te praten. Kate haalde
haar schetsboek weer voor den dag en Meta zat naar haar te kijken,
terwijl Brooke in het gras lag met een boek, waarin hij niet las.

"Wat doe je het mooi, ik wou dat ik teekenen kon," zei Meta op een
toon, die bewondering en leedwezen te kennen gaf.

"Waarom leer je het dan niet? Ik zou wel denken dat je er smaak en
talent voor hebt," zei Kate neerbuigend.

"Ik heb geen tijd."

"Je mama heeft misschien meer op met andere talenten? De mijne ook,
maar ik nam stil een paar lessen om haar te bewijzen, dat ik er
werkelijk aanleg voor had, en toen vond ze heel goed, dat ik er mee
voortging. Kun jij dat ook niet doen bij je gouvernante?"

"Ik heb geen gouvernante."

"Dat is waar; ik vergat dat de jonge dames in Amerika meer naar school
gaan dan bij ons. En de scholen zijn hier zoo goed, zegt Papa. Jij
gaat zeker naar een bijzondere school?"

"Ik ga in het geheel niet; ik ben zelf gouvernante."

"O, zoo!" zei juffrouw Kate, maar ze had even goed kunnen zeggen. "Wat
afschuwelijk!" want haar stem gaf dat te kennen en een zekere
uitdrukking op haar gezicht deed Meta blozen, en wenschen, dat ze
niet zoo openhartig was geweest.

Brooke keek op en zei snel: "De jonge meisjes in Amerika zijn evenzeer
op hun vrijheid gesteld als hun voorouders, en worden bewonderd en
geëerd, wanneer ze in staat zijn voor zichzelf te zorgen."

"O zeker, natuurlijk, het is heel goed en heel flink, dat ze het
doen. Bij ons doen verscheiden beschaafde jonge vrouwen hetzelfde,
en ze worden veel door den adel gebruikt, omdat ze, als dochters van
nette families, meestal ontwikkeld zijn, en ook goede manieren hebben,"
zei Kate op een beschermenden toon, die Meta's trots wondde en maakte,
dat ze haar werk niet alleen nog onaangenamer, maar ook onteerend
ging vinden.

"Beviel u het Duitsche versje, juffrouw March?" vroeg Brooke, om een
onaangename stilte af te breken.

"O ja, het is beeldig, en ik ben heel dankbaar aan dengene, die het
voor mij vertaald heeft," zei Meta, terwijl haar bedrukt gezichtje
ophelderde.

"Lees je Duitsch?" vroeg Kate met een verbaasden blik.

"Niet heel goed. Mijn vader, die bezig was het mij te leeren, is van
huis, en alleen kan ik niet goed vooruit komen, want er is niemand
om mij met de uitspraak te helpen."

"Probeer het nu eens; hier is Schiller's "Maria Stuart" en een
leermeester die graag onderwijst," en Brooke legde met een uitlokkenden
glimlach het boek op haar schoot.

"Het is zoo moeilijk, ik durf het niet goed te probeeren," zei Meta
dankbaar, maar verlegen door de tegenwoordigheid van de talentvolle
jonge dame naast haar.

"Ik zal wel eerst een eindje lezen om je moed te geven," en juffrouw
Kate las een van de schoonste gedeelten op onberispelijke wijze,
wat de uitspraak betrof, maar zonder de minste uitdrukking.

Brooke maakte geen aanmerking, toen ze het boek aan Meta teruggaf,
die in haar eenvoud zei:

"Ik dacht dat het poëzie was!"

Een eigenaardige glimlach speelde om den mond van den gouverneur,
terwijl hij het boek opende bij de klacht van de arme Maria.

Meta volgde gehoorzaam het lange grassprietje, dat haar onderwijzer
gebruikte om bij te wijzen, en las langzaam en beschroomd voort,
terwijl zij door de zachte intonatie van haar lieve stem onwillekeurig
aan de moeilijke woorden een poëtische uitdrukking gaf. Steeds lager
wees de groene gids, en langzamerhand vergat Meta haar toehoorders
door de schoonheid van het treurige verhaal en las ze alsof zij
alleen was, onwillekeurig iets tragisch leggend in de woorden der
ongelukkige koningin. Als ze toen de bruine oogen had gezien, zou
ze plotseling zijn opgehouden, maar ze keek in het geheel niet op,
en de les werd dus niet voor haar bedorven.

"Lang niet slecht," zei Brooke, zonder eenige aanmerking op haar
vele vergissingen en terwijl hij er uitzag alsof hij werkelijk
"graag onderwees."

Kate zette haar lorgnet op, sloot haar schetsboek, na nog een blik
over het lieflijk landschap en zei welwillend:

"Je hebt een goed accent en zult mettertijd best leeren lezen. Ik
raad je aan deze studie voort te zetten; want de kennis van talen is
eene groote aanbeveling voor onderwijzeressen. Kom, ik moet eens naar
Grace gaan kijken; ze is veel te wild," en juffrouw Kate drentelde weg,
schouderophalend bij zich zelf zeggende: "Ik ben niet gekomen om een
gouvernante te chaperonneeren, hoe mooi en jong ze ook is. Wat zijn
die Yankees toch wonderlijke menschen. Ik ben bang dat Laurie onder
hen nog heelemaal bederven zal."

"Ik vergat, dat Engelschen eigenlijk hun neus voor gouvernantes
optrekken en ze niet behandelen zooals wij," zei Meta, die de
wegwandelende gedaante ontstemd nakeek.

"Gouverneurs hebben het in Engeland ook niet makkelijk, zooals ik bij
ondervinding weet. Voor ons werkende menschen, is er geen beter land
dan Amerika, juffrouw Meta," en Brooke keek zoo tevreden en vroolijk,
dat Meta zich schaamde om over haar hard lot te klagen.

"Dan ben ik blij dat ik er woon. Ik houd niet van mijn werk, maar
ik heb er toch wel voldoening van, daarom mag ik niet klagen. Ik wou
alleen maar dat ik zooveel van onderwijs geven hield als u."

"Dat zou u zeker, denk ik, met een leerling als Laurie. Het zal mij
veel moeite kosten hem 't volgend jaar te verliezen," zei Brooke,
met aandacht gaatjes borend in het gras.

"Hij gaat zeker naar de academie?" vroegen Meta's lippen, maar haar
oogen voegden er bij: "En wat wordt er dan van u?"

"Ja, het is hoog tijd, dat hij gaat, want hij is klaar, en zoodra
hij weg is, word ik soldaat."

"Daar ben ik blij om!" riep Meta. "Me dunkt, iedere jonge man moet
verlangen te gaan, hoewel het ellendig is voor de moeders en zusters,
die thuis moeten blijven," voegde ze er treurig bij.

"Die heb ik niet, en ook heel weinig vrienden die er om zouden geven,
of ik leef of dood ben," zei Brooke eenigszins bitter, terwijl hij
verstrooid de roos in het gaatje stopte, dat hij gemaakt had, en dit
toedekte met zand, alsof het een klein grafje was.

"Laurie en zijn grootvader zouden er toch om geven, en wij zouden
't allemaal heel naar vinden als u iets overkwam," zei Meta hartelijk.

"Dank u, dat klinkt aangenaam," begon Brooke, wat vroolijker kijkende;
maar voor hij zijn zin kon voltooien, kwam Ned op het oude paard
aandraven, om zijn rijkunst aan de dames te vertoonen, en verder was
er dien dag geen rustig oogenblik meer.

"Hou jij niet veel van rijden?" vroeg Grace aan Amy, terwijl ze samen
stonden te rusten, na een harddraverij over het veld met de anderen,
onder aanvoering van Ned.

"Ik ben er dol op; Meta reed vroeger, toen Papa rijk was, maar nu
houden wij geen paarden meer--behalve Hobbelaar," voegde Amy er
lachend bij.

"Vertel eens van Hobbelaar. Is dat een ezel?" vroeg Grace nieuwsgierig.

"Och, zie je, Jo is net zoo dol op paarden als ik, maar we hebben
alleen een oud dameszadel en geen paard. Nu is er in onzen tuin een
appelboom met een heerlijken lagen tak; daar leg ik dan het zadel op,
maak de leidsels aan den stam vast, en zoo draven we op Hobbelaar,
wanneer wij maar willen."

"Wat grappig," lachte Grace. Ik heb thuis een hit, en ik rijd haast
elken dag met Fred en Kate in het park; het is heel prettig, want al
mijn vriendinnetjes gaan er ook heen en de "Row" is altijd vol dames
en heeren."

"Hè, wat heerlijk! Ik hoop, dat ik den een of anderen tijd ook nog
eens buitenslands ga, maar ik wou nog liever naar Rome, dan naar de
"Row", zei Amy, die geen flauw idée had wat de "Row" [5] kon zijn,
maar het voor niets ter wereld zou gevraagd hebben.

Frank, die vlak achter de meisjes zat, hoorde wat zij zeiden en
schoof met een ongeduldig gebaar zijn kruk van zich af, toen hij zag,
hoe de andere jongens allerlei gymnastische toeren verrichtten. Bets,
bezig de verstrooide kaarten van het auteurspel op te rapen, keek op,
en zei met haar beschroomde maar vriendelijke stem:

"Ik ben bang, dat je wat moe bent; kan ik soms iets voor je doen?"

"Praat wat met me, als 't je blieft; 't is zoo stom vervelend hier
alleen te zitten," antwoordde Frank, blijkbaar gewend, dat er tehuis
veel werk van hem gemaakt werd.

Wanneer hij de arme, verlegen Bets gevraagd had een latijnsche
oratie uit te spreken, zou dit haar geen onmogelijker taak hebben
toegeschenen; maar ze kon niet ontvluchten, er was geen Jo om zich
achter te verbergen, en de arme jongen keek haar zoo droefgeestig aan,
dat ze moedig besloot het te probeeren.

"Waar praat je graag over?" vroeg zij verlegen, de kaarten
gelijkschuddende, terwijl ze bij het samenbinden de helft weer verloor.

"Och--ik hoor graag van cricketten en roeien en jagen," zei Frank, die
nog niet geleerd had zijn vermaken naar zijn krachten in te richten.

"O, wat zal ik toch beginnen! daar weet ik niets van," dacht Bets,
en in haar verlegenheid het gebrek van Frank vergetende, zei zij,
in de hoop hem aan het spreken te krijgen: "Ik heb nooit zien jagen,
maar jij hebt het zeker wel's gedaan?"

"Vroeger wel, maar ik kan 't nu natuurlijk nooit meer doen, want ik
heb me bezeerd bij het springen over een hek. Voor mij bestaan er dus
geen paarden en honden meer," zei Frank, met een zucht, die Bets haar
onschuldige vergissing deed verwenschen.

"Jullie herten zijn veel mooier dan onze leelijke buffels," zei zij,
bij de prairiën hulp zoekende, en innig verheugd, dat ze een van de
jongensboeken gelezen had, die Jo zoo gretig verslond.

De buffels schenen verzachtend en bevredigend te werken, en in haar
vurig verlangen om den armen Frank wat afleiding te geven, vergat Bets
zich zelf, en bemerkte ze zelfs niets van de verbazing en blijdschap,
waarmee Meta en Jo ontdekten, dat Bets druk zat te keuvelen met een der
verschrikkelijke jongens, tegen wie ze haar bescherming had ingeroepen.

"Lief hartje! Ze heeft medelijden met hem en daarom is ze zoo
vriendelijk tegen hem," zei Jo, die van het crocketveld af, verrukt
naar haar keek.

"Ik heb altijd gezegd, dat zij een klein heiligje is," zei Meta,
alsof de zaak nu aan geen twijfel meer onderhevig kon zijn.

"Ik heb Frank in langen tijd niet zóó hooren lachen," zei Grace tot
Amy, die samen over hun poppen zaten te praten, en theeserviesjes
van eikels maakten.

"Bets is een welgemaakt meisje, wanneer ze wil," zei Amy, trotsch
over den lof, haar zuster toegezwaaid. Zij meende "welbespraakt", maar
Grace merkte de vergissing niet op, zoodat Amy met haar "welgemaakt"
den gewenschten indruk teweegbracht.

Een geïmproviseerd paardenspel, de "kat en de muis," en een
vriendschappelijk partijtje crocket vulden den namiddag. Tegen
zonsondergang moest de tent afgebroken, werden de manden gepakt,
de poortjes uit den grond getrokken, de booten beladen, en het heele
gezelschap dreef, luid zingende, stroomaf.

Ned werd sentimenteel en zong een serenade, met het weemoedig refrein:


    "Alleen, alleen, ach gansch alleen!"


en bij de regels:


    "Jong en vol liefde zijn wij beiden,
    Waarom blijft ons het noodlot scheiden!"


zag hij Meta met zoo'n jammerlijke uitdrukking aan, dat ze hardop
begon te lachen en de uitwerking van zijn lied bedierf.

"Hoe kun je zoo wreed tegen me zijn," fluisterde hij, toen er
een vroolijk, algemeen gezang volgde, "Je hebt den heelen dag aan
dien uitgestreken Engelsche vastgeketend gezeten, en nu ben je zoo
onaardig."

"Dat wou ik niet zijn, maar je keek zoo dwaas, dat ik het heusch niet
helpen kon," antwoordde Meta, het eerste gedeelte van zijn verwijt
onbeantwoord latende; want het was volkomen waar, dat ze hem vermeden
had, gedachtig aan de Moffatspartij en de praatjes daarna.

Ned was beleedigd en ging zijn troost bij Sallie zoeken, die hij
geraakt toefluisterde: "In die Meta zit nou geen zier coquetterie,
vindt je wel?"

"O, neen, geen zweempje, maar ze is tóch aardig," zei Sallie, haar
vriendin verdedigend, hoewel zij haar tekortkomingen moest erkennen.

Op het grasperk, waar het gezelschap bij elkaar was gekomen, scheidde
men met hartelijke groeten en een vaarwel aan de Vaughn's, die naar
Canada zouden vertrekken. Toen de vier zusters door den tuin naar
huis gingen, keek Kate hen na en zei, nu niet op beschermenden toon:
"Niettegenstaande hun vrijere manieren, zijn Amerikaansche meisjes,
wanneer je ze eenmaal kent, toch héél aardig."

"Dat ben ik geheel met u eens," antwoordde Brooke.




HOOFDSTUK XIII.

LUCHTKASTEELEN.


Op zekeren warmen September-namiddag lag Laurie heerlijk in zijn
hangmat heen en weer te schommelen; hij was nieuwsgierig om te
weten wat zijn buren toch uitvoerden, maar te lui om het te gaan
onderzoeken. Laurie was uit zijn humeur, want hij had zijn dag
nutteloos en onbevredigend doorgebracht en wenschte, dat hij hem nog
eens over kon leven. Het warme weder maakte hem lui; hij had de hand
gelicht met zijn werk, het geduld van den gouverneur tot het uiterste
op de proef gesteld, zijn grootvader ontstemd door den halven middag
piano te spelen, de dienstboden angst aangejaagd door geheimzinnig
te kennen te geven, dat een van zijn honden dol scheen geworden,
en nadat hij hooge woorden had uitgelokt met den stalknecht, over
het een of ander vermeend verzuim aan zijn paard, was hij in zijn
hangmat gevallen om te brommen over de "onmogelijkheid" van de wereld
in het algemeen, tot de rust van den liefelijken namiddag hem, ondanks
zichzelf, tot kalmte gebracht had. Naar boven starend in het groene
looverdak van een wilde kastanje, droomde hij allerlei droomen, en
verbeeldde hij zich juist rond te zwalken op den oceaan bij een reis
rondom de wereld, toen het geluid van stemmen hem in een oogwenk aan
land bracht. Door de mazen van de hangmat glurend, zag hij de meisjes
March uit het huis komen, alsof ze de een of andere expeditie gingen
ondernemen. "Wat ter wereld beginnen de meisjes nou?" dacht Laurie,
zijn slaperige oogen wijd opensperrend om eens goed te kijken, want
er was iets vreemds aan zijn buurmeisjes. Ze hadden elk een grooten,
overhangenden hoed op, een bruin linnen zak over den schouder en een
langen stok in de hand. Meta droeg een kussen, Jo een boek, Bets een
mandje en Amy een portefeuille. Zeer bedaard liepen ze den tuin door,
het achterhekje uit, om den heuvel te beklimmen, die tusschen hun
huis en de rivier lag.

"Dat is al héél leuk," zei Laurie bij zichzelf, "een buitenpartij te
houden, en mij niet eens te vragen. Ze kunnen niet met de boot gaan,
want ze hebben den sleutel niet. Misschien hebben ze hem vergeten;
ik zal hem even gaan brengen en meteen eens zien, wat ze uitvoeren."

Hoewel hij een half dozijn hoeden in zijn bezit had, duurde het eenigen
tijd, voor hij er een vinden kon, toen moest hij naar den sleutel
zoeken, dien hij eindelijk in zijn zak vond, zoodat de meisjes al ver
uit het gezicht waren eer hij de heining oversprong en hen achterna
draafde. Hij nam den kortsten weg naar het schuitenhuisje en wachtte
daar hun komst af, maar niemand verscheen, dus beklom hij den heuvel
om het terrein eens te overzien. Deze was gedeeltelijk bedekt door een
dennenboschje, en uit het dichtst van dit geboomte kwam een sterker
geluid, dan het zachte ruischen der dennen en het slaperige gezang
der krekels.

"Hier zit het wild," dacht Laurie, door de takken glurend, nu geheel
wakker en in zijn humeur.

De meisjes zaten lekker in de schaduw, terwijl het zonlicht door de
takken speelde, een koeltje de geurige dennelucht door hun haren en
langs hun gloeiende wangen blies en al de kleine boschbewoners met
hun bezigheden voortgingen, alsof de Marches geen vreemdelingen maar
vrienden waren. Meta die op haar kussen zat en met hare fijne handjes
ijverig naaide, zag er in haar rose japonnetje op het groene gras zoo
frisch en lief uit als een roos. Bets zocht ijverig naar dennenappels,
waarmee de grond onder de struiken bezaaid lag, want zij maakte er
allerlei aardige dingen van; Amy schetste een groep varens, en Jo
breide een soldatensok terwijl ze las. Even betrok Laurie's gezicht,
toen hij bedacht, dat hij eigenlijk behoorde heen te gaan, omdat hij
niet mee gevraagd was; toch bleef hij staan, 't Scheen hem thuis zoo
eenzaam toe, en dit rustige partijtje in het bosch had bijzonder veel
aantrekkelijks voor hem in zijn ongedurige stemming. Hij stond zóó
stil, dat een eekhoorn, bezig voedsel te zoeken, van een pijnboom vlak
naast hem afkwam, maar toen met zulk een schrillen kreet terugrende,
dat Bets omkeek, het verlegen gezicht tusschen de takken bemerkte,
en hem met een bemoedigenden glimlach wenkte dichter bij te komen.

"Mag ik dit heiligdom binnentreden, of zou ik maar tot last
zijn?" vroeg hij, langzaam naderend.

Meta trok haar wenkbrauwen op, maar Jo keek haar boos aan, en zei
onmiddellijk: "Natuurlijk, mag je! We zouden je wel gevraagd hebben
mee te gaan, maar we waren bang, dat je zoo'n meisjesbedenksel saai
zou vinden."

"Ik vind jullie bedenksels nooit saai, maar als Meta mij liever niet
ziet, verdwijn ik."

"Ik heb er niets tegen, wanneer je iets uitvoert; 't is tegen de orde
hier leeg te zitten," zei Meta ernstig, maar vriendelijk.

"Zeer verplicht; ik wil _alles_ doen, wanneer jullie mij een poosje
duldt, want het is thuis zoo saai als in de Sahara. Zal ik naaien,
lezen, denneappels zoeken, teekenen, of alles te gelijk? Gij hebt
slechts te bevelen, ik ben tot uw dienst gereed," en Laurie ging
zitten met zoo'n onderdanig gezicht, dat Meta verteederd werd.

"Lees dit verhaal uit, terwijl ik de hiel zet," commandeerde Jo,
hem het boek overhandigend.

"Alstublieft, juffrouw," was het deemoedig antwoord, en Laurie las
op zijn allersierlijkst om zijn dankbaarheid te toonen voor zijn
toelating tot de "Nijvere-Bij-club."

Het verhaal was niet lang, en toen hij het uitgelezen had, waagde
hij het tot belooning voor de bewezen diensten een paar vragen te doen.

"Als het niet te vrijpostig is, dames, zou ik wel eens willen vragen,
of deze gezellige en hoogst nuttige vereeniging pas is opgericht?"

"Mag hij het weten?" vroeg Meta aan de anderen.

"Neen, hij zal ons uitlachen," waarschuwde Amy.

"Wat zou dat?" vroeg Jo.

"Ik wed, dat hij 't wel aardig zal vinden," meende Bets.

"Wel ja, natuurlijk. Ik geef jullie mijn woord, dat ik niet zal
lachen. Vertel op, Jo, en wees maar niet bang!"

"'t Idée! bang voor jou? Nou, je moet weten, we _speelden_ vroeger
altijd den Pelgrimstocht, maar sinds verleden winter stellen wij hem
in _ernst_ voor."

"Ja, dat weet ik," zei Laurie, met een knikje.

"Wie heeft het je dan verteld?" vroeg Jo snibbig.

"Een geest."

"Neen, _ik_ heb het gedaan om hem eens te amuseeren op een avond,
toen jullie allemaal uit waren, en hij zich zoo verveelde. Hij vond
het niets gek; dus brom er maar niet over, Jo," zei Bets onderdanig.

"Je kunt geen geheim bewaren. Nu, het doet er niet toe, het wint nu
alweer moeite uit."

"Ga voort, als 't je belieft," verzocht Laurie, toen Jo in haar werk
verdiept, ontstemd voor zich bleef kijken.

"O, heeft ze ons nieuwe plan niet verteld? Nou, we hebben ons best
gedaan om onzen vacantietijd niet te verlummelen, maar ieder heeft
een taak op zich genomen en geprobeerd die af te krijgen. De vacantie
is bijna om, onze taken af, en we zijn vreeselijk blij, dat we niet
geluierd hebben."

"Ja, dat kan ik me begrijpen," en Laurie dacht berouwvol aan zijn
eigen verbeuzelde dagen.

"Moeder heeft graag, dat wij zooveel mogelijk buiten zijn; daarom
nemen we onze taak hier mee naar toe; 't is hier heerlijk. Voor
de grap stoppen we ons werk in deze zakken, zetten oude hoeden op,
gebruiken lange stokken om den heuvel te beklimmen en spelen pelgrims,
zooals we jaren geleden plachten te doen. Wij noemen dezen heuvel
"de Berg der Verrukking", [6] omdat wij van hier het heerlijke land
kunnen zien, waar wij eenmaal hopen te gaan wonen."

Jo wees het hem, en Laurie kwam overeind om te kijken. Door een
opening in het hout, zag men, over de breede, blauwe rivier, de
weilanden aan den overkant, verder over de buitenwijken der stad,
naar de groene heuvelen, die den horizon begrensden. De zon stond
al laag, en de lucht baadde zich in den prachtigen gloed van een
herfstzonsondergang. Gouden en purperen wolken zweefden boven de
heuvels, en hoog in de roodgekleurde lucht verhieven zich nevelige
toppen, als de zilveren kerktorens van de eene of andere "Hemelsche
Stad." [7]

"Heerlijk!" zei Laurie zacht, want hij had een open oog voor al wat
mooi was.

"Het is dikwijls zoo mooi, en we kijken er zoo graag naar, want
het is nooit hetzelfde, maar altijd prachtig," zei Amy, wenschende,
dat ze het kon teekenen.

"Jo spreekt van het land, waar we eenmaal hopen te wonen; het
wezenlijke land, meent ze, met varkens en kuikens en hooibergen;
dat zou wel heerlijk zijn, maar ik wou, dat dat land daar in de
wolken werkelijk bestond, en dat we daar eens heen konden gaan,"
zei Bets peinzend.

"Jij zult wel in de Hemelsche Stad komen, Bets, wees daar maar
niet bang voor," zei Jo. "Ik ben degeen, die zal moeten strijden
en werken, en klauteren en wachten, en misschien nog niet eens zal
worden toegelaten."

"Dan zul je mij tot gezelschap hebben, als je dat kan troosten. Ik zal
heel wat moeten afreizen, voor ik jullie Hemelsche Stad bereik. Als ik
er heel laat aankom, zul jij dan een goed woordje voor me doen, Bets?"

Een zeker iets in Laurie's gezicht verontrustte zijn vriendinnetje,
maar zij zei opgewekt, met haar vriendelijke oogen op de drijvende
wolken gevestigd: "Als iemand echt verlangt er te komen, en er zijn
heele leven zijn best voor doet, geloof ik, dat hij zeker zal mogen
binnentreden, want ik denk niet, dat er grendels of wachters voor die
poort zijn. Ik stel het me altijd voor, als op dat plaatje, waar de
vriendelijke gedaanten de handen uitstrekken om den armen Christiaan
[8] te verwelkomen, wanneer hij de rivier doorwaad heeft."

"Wat zou het leuk zijn, als al de luchtkasteelen, die we bouwen,
eens werkelijkheid werden, en wij er in konden wonen?" zuchtte Jo na
eenige oogenblikken stilzwijgen.

"Ik heb er al zooveel gebouwd, dat het me moeilijk zou vallen te
zeggen, welk ik per slot van rekening zou verkiezen," zei Laurie,
terwijl hij zich zoo lang als hij was op het mos liet vallen en
denneappels gooide naar het eekhorentje dat hem verraden had.

"Je zou natuurlijk je lievelingskasteel moeten kiezen; wat is
dat?" vroeg Meta.

"Als ik het mijne vertel, zullen jullie het dan ook doen?"

"Ja, als de anderen het ook beloven."

"Ja, dat is goed. Nu, Laurie!"

"Zoodra ik genoeg van de wereld gezien had, zou ik in Duitschland
willen gaan wonen, en zooveel van muziek genieten als ik maar kon. Ik
zou zelf een groot genie willen zijn, zoodat alle menschen toestroomden
om me te hooren; ik zou nooit iets van geldzaken of handel willen
hooren, maar alleen genieten en leven voor de dingen waar ik van
houd. Dat is mijn liefste luchtkasteel. En wat is het jouwe, Meta?"

Meta scheen het wat moeilijk te vinden het hare te vertellen; zij
streek met een varentakje langs haar gezicht, alsof ze denkbeeldige
muggen wilde verdrijven, terwijl zij langzaam begon: "Ik zou graag
een mooi huis hebben, vol met allerlei prachtige dingen; lekker
eten, mooie kleeren, smaakvolle meubels, aardige menschen en hoopen
geld. Ik zou er de eigenares van moeten zijn, en het heelemaal kunnen
inrichten, zooals ik wou, met veel dienstboden, zoodat ik niet hoefde
te werken. Wat zou ik er van genieten! Want ik zou niet luieren,
maar veel goed doen en maken dat iedereen mij liefhad."

"En moet je geen ridder in je kasteel hebben?" vroeg Laurie ondeugend.

"Ik zei immers aardige menschen!" en Meta strikte zorgvuldig haar
schoen vast, terwijl zij sprak, zoodat niemand haar gezicht kon zien.

"Waarom noem je er niet bij op, dat je een volmaakt, verstandig,
beminnelijk echtgenoot wilt hebben en een paar engelachtige
kinderen? Je weet best, dat je kasteel zonder dat toch niet volmaakt
zou zijn," riep de openhartige Jo, die nog geen "teedere gevoelens"
koesterde, en liefdeshistories, behalve in boeken, verachtte.

"Jij zou in het jouwe niets dan paarden, inktkokers en boeken willen
hebben," zei Meta geraakt.

"Dat snap je! Ik zou een stal vol Arabische paarden willen hebben,
en kamers opgehoopt met boeken, en ik zou willen schrijven uit een
betooverden inktkoker, zoodat mijn werken even beroemd werden als
Laurie's muziek. Maar voordat ik mijn kasteel betrek, moet ik iets
groots doen, iets heldhaftigs of ongeloofelijks, dat na mijn dood niet
vergeten zal worden. Ik weet nog niet wat, maar ik ben steeds op den
uitkijk, en van plan jullie allemaal nog eens te verrassen. Ik denk,
dat ik boeken zal gaan schrijven en rijk en beroemd worden. Dat zou
mij het best bevallen. Nou weet jullie _mijn_ lievelingsdroom."

"En de mijne is, stil bij Vader en Moeder te blijven, en voor de
anderen te helpen zorgen," zei Bets tevreden.

"Verlang je niks anders?" vroeg Laurie.

"Nu ik mijn piano heb, ben ik volkomen tevreden; ik hoop alleen,
dat we allemaal gezond en bij elkander mogen blijven, anders niets."

"Ik heb een massa wenschen; maar de voornaamste is, schilderes te
worden, en naar Rome te gaan, en prachtige schilderijen te maken,
en de beste schilderes van de heele wereld te zijn," was Amy's
nederige begeerte.

"Wat zijn we een eerzuchtig troepje! Behalve Bets, verlangen wij
allemaal rijk en beroemd, en in ieder opzicht onovertreffelijk te
worden. Ik zou wel eens willen weten, of we ooit een van allen onze
wenschen bereiken zullen," zei Laurie, op een grasspriet kauwend als
een nadenkend kalf.

"Ik heb den sleutel van mijn luchtkasteel, maar het blijft de vraag,
of ik de deur zal kunnen openkrijgen," zei Jo geheimzinnig.

"Ik heb van het mijne ook den sleutel gekregen, maar ik mag hem niet
probeeren. 'k Wou, dat de academie opvloog," mompelde Laurie met een
ongeduldige zucht.

"Hier is de mijne," en Amy zwaaide met haar penseel.

"Ik heb er geen," zei Meta treurig.

"Wel waar!" riep Laurie.

"Waar dan?"

"In je gezicht."

"Nonsens, dat geeft niets."

"Wacht maar af, of het je niet iets geven zal, dat de moeite waard is,"
antwoordde Laurie, glimlachend bij de gedachte aan het aardige geheim,
dat hij meende te weten.

Meta bloosde achter haar varentakje, maar vroeg niet verder en keek
naar de rivier, met dezelfde verlangende uitdrukking als Brooke,
den dag, waarop hij van den ridder verteld had.

"Als wij alle vijf over tien jaren nog leven, moesten we bij elkaar
komen, om te zien, wiens wenschen vervuld zijn, en hoeveel nader wij
er aan toe zijn dan nu," zei Jo, die altijd met een plan gereed was.

"Och hemel, wat ben ik dan al oud--zeven-en-twintig," zuchtte Meta,
die zich als een volwassen dame beschouwde, daar ze juist zeventien
was geworden.

"Jij en ik zullen zes-en-twintig zijn, Teddy; Bets vier-en-twintig
en Amy twee-en-twintig; wat een eerwaardig gezelschap!" riep Jo.

"Ik hoop, dat ik tegen dien tijd iets gedaan zal hebben om trotsch op
te wezen; maar ik ben zoo'n luie hond, dat ik vrees, ik zal blijven
lanterfanten, Jo."

"Je hebt maar een prikkel noodig, zegt Moeder; als je dien eenmaal
hebt, zul je wel flink aan 't werk gaan," zegt ze.

"Zegt je Moeder dat? Bij Jupiter, ik zal het doen, zoo gauw ik er
kans toe zie!" riep Laurie uit, met plotselinge geestdrift overeind
komend. "Het moest mij genoeg zijn, wanneer ik Grootvader tevreden
stel; en ik doe ook mijn best, maar het is tegen stroom opvaren, zie
je, en dat valt niet mee. Hij wil, dat ik, net als hij vroeger, als
koopman naar Indië zal gaan, maar ik laat me nog liever doodschieten;
ik heb een hekel aan thee en zij en specerijen en al dien rommel,
die met zijn schepen hierheen komt, en zoodra ze van mij zijn, kan
't me niets schelen, of zij naar den kelder gaan. Grootpapa moest
tevreden zijn als ik de academie afloop; wanneer ik hem vier jaar
van mijn leven geef, behoorde hij mij van den handel vrij te laten;
maar hij staat er op, dat ik net doe, zooals hij gedaan heeft. Als ik
maar niet wegloop en mijn eigen hoofd volg, zooals mijn vader! Was er
maar iemand, om bij den ouden heer te blijven, dan deed ik het morgen."

Laurie sprak opgewonden, en keek, alsof hij bereid was bij de minste
aanleiding zijn bedreiging ten uitvoer te brengen; hij ontwikkelde
zich sterk, en niettegenstaande zijn onverschillige manieren, had
hij den gewonen jongensafkeer van onderdanigheid, en een rusteloos
verlangen zelf zijn weg door de wereld te zoeken.

"Ik zou in een van mijn eigen schepen wegzeilen en niet terugkomen,
voor ik mijn fortuin beproefd had," zei Jo, wier verbeelding geprikkeld
werd bij de gedachte aan den moed, die zulk een heldenfeit vereischte,
en wier sympathie dadelijk was opgewekt door wat ze het "onrecht"
noemde, Teddy aangedaan.

"Dat is niet goed, Jo; zoo moet je niet spreken en Laurie mag je
slechten raad niet opvolgen. Je moet doen, wat je grootvader van je
verlangt," zei Meta op haar moederlijksten toon. "Doe je best aan de
academie, en wanneer hij ziet dat je hem plezier wilt doen, ben ik
zeker, dat hij niet hard of onrechtvaardig tegen je zal zijn. Er is,
zooals je zegt, niemand om bij hem te blijven en hem lief te hebben, en
je zou het je zelf nooit vergeven, als je hem zonder zijn toestemming
verliet. Laat er je niet door terneer slaan, maar doe je plicht,
dan zul je tenminste net als mijnheer Brooke de voldoening hebben,
dat ieder je acht en van je houdt."

"Wat weet jij van Brooke?" vroeg Laurie, dankbaar voor den goeden
raad, maar ongeduldig over de vermaning, en verlangend om, na zijn
ongewone uitbarsting, het gesprek van zichzelf af te leiden.

"Alleen maar wat je Grootvader aan Moeder verteld heeft; hoe hij
zorgde voor zijn moeder, tot zij stierf, en dat hij niet met een
goede familie als gouverneur buitenslands wou gaan, omdat hij haar
niet kon achterlaten, en dat hij nu een oude vrouw onderhoudt, die
zijn moeder heeft opgepast, en er nooit tegen iemand van spreekt en
altijd zoo edelmoedig en geduldig is, als een man maar wezen kan."

"Dat is-ie, die beste kerel," riep Laurie hartelijk, toen Meta met
een kleur eindigde. "Net iets voor Grootvader, om, zonder het Brooke
te laten merken, dat alles van hem uit te visschen, om het dan aan
anderen te vertellen, zoodat ze van hem gaan houden. Brooke kon
ook al niet begrijpen, waarom je moeder zoo aardig voor hem was,
en hem met mij meevroeg, en hem op haar lieve, vriendelijke manier
behandelde. Hij vond haar absoluut volmaakt, geloof ik, en was in
geen dagen over jullie allemaal uitgepraat. Je had hem eens moeten
hooren! Wanneer ooit mijn wenschen uitkomen, zul j' eens zien, wat
ik voor Brooke doen zal."

"Begin nu maar liever, door hem niet dood te ergeren," zei Meta scherp.

"Hoe weet je, dat ik dat doe, mejuffrouw?"

"Ik kan 't altijd zien aan zijn gezicht, als hij weggaat. Wanneer je
je best gedaan hebt, ziet hij er tevreden uit, en loopt hij vlug en
opgewekt voorbij, maar als je hem geplaagd hebt, kijkt hij ernstig
en loopt hij langzaam, alsof hij liever terug zou keeren, en het nog
eens overdoen."

"Zoo, dat is mooi! Jij houdt dus, volgens Brooke's gezicht, een
aanteekenlijst van mijn goed of slecht gedrag? Ik zie hem wel buigen
en glimlachen, wanneer hij jullie huis voorbijgaat, maar ik wist niet,
dat er een telegraaf tusschen jou en hem bestond."

"Dat is ook niet zoo; wees er maar niet boos om en o! vertel hem
alstjeblieft niet, dat ik iets gezegd heb. Ik zei het alleen om je te
toonen, dat ik wel weet, hoe je het maakt, en wat hier gezegd wordt,
is in vertrouwen gezegd, dat begrijp je," riep Meta, ongerust over
de mogelijke gevolgen van haar onnadenkende uitlating.

"_Ik_ klik niet," zei Laurie met zijn "hooghartig air," zooals Jo een
zekere uitdrukking noemde, die zijn mond soms aannam. "Maar wanneer
Brooke voor thermometer gebruikt wordt, dien ik te zorgen dat hij
altijd op "mooi weer" staat."

"Och toe, Laurie, wees maar niet boos; ik wou eigenlijk niet preeken
of zoo flauw zijn alles over te brieven; ik was alleen maar bang,
dat Jo je zou aanmoedigen in gevoelens, waarover je later berouw zou
hebben. Je bent zoo vriendelijk voor ons, dat we je als een broer
beschouwen en alles zeggen, wat we denken; neem 't me maar niet
kwalijk, ik meende het goed!" en Meta stak hem vriendschappelijk,
maar verlegen de hand toe.

Laurie drukte het handje en zei openhartig, daar hij beschaamd was over
zijn oogenblikkelijke opwelling: "Ik heb eerder vergiffenis noodig;
ik ben den heelen dag al uit mijn humeur. Ik vind het best, hoor,
dat je mij op mijn gebreken wijst en een beetje over me "moedert;"
geef er dus maar niet om, wanneer ik eens kwaad word; ik ben er je
toch wel dankbaar voor."

Om te toonen, dat hij niet beleedigd was, gedroeg Laurie zich verder
zoo "beminnelijk" mogelijk; hij wond garen voor Meta op, reciteerde
verzen voor Jo's plezier, schudde dennenappels voor Bets, hielp
Amy met haar varens--en bewees zoo, dat hij waardig was om tot de
"Nijvere-Bij-club" te behooren. Midden onder een levendige discussie
over de gewoonten van schildpadden (daar juist zoo'n beminnelijk
diertje uit de rivier was komen aanwandelen), waarschuwde hen het
verwijderd geluid van de bel, dat Hanna de thee gezet had, en dat
zij maar juist bijtijds voor het avondeten thuis zouden kunnen zijn.

"Mag ik weerkomen?" vroeg Laurie.

"Ja, "mits gij braaf oppast en naarstig leert," zooals de jongetjes
in het A-B-C-boekje," zei Meta glimlachend.

"Ik zal mijn best doen."

"Dan mag je komen, en zal ik je leeren breien, zooals de Schotten;
er is nu juist behoefte aan sokken," zei Jo, terwijl ze met de hare
als een blauwe, gebreide banier tot afscheid wuifde.

Terwijl Bets dien avond in den schemer voor grootvader Laurence
speelde, stond "Teddy" in de schaduw voor het gordijn naar "de
kleine David" te luisteren, wier eenvoudige muziek altijd zijn
oproerige gedachten tot bedaren bracht, en toen hij naar den ouden
man keek, zooals hij daar, met het grijze hoofd op de hand gesteund,
verzonken zat in gedachten aan het verloren kind, dat hij zoo innig
had liefgehad, herinnerde Laurie zich opeens het gesprek van dien
middag, en zei hij tot zichzelf: "Ik zal mijn luchtkasteel opgeven
en bij Grootpapa blijven, zoolang hij het verlangt, want ik ben alles
wat hij nog in de wereld heeft."




HOOFDSTUK XIV.

GEHEIMEN.


Jo had het heel druk op zolder, want de Octoberdagen begonnen koel te
worden en de middagen kort. Gedurende twee of drie uur scheen de zon
door het hooge venster en koesterde ze Jo, die op de oude canapé zat,
met al haar papieren voor zich op een koffer uitgespreid, terwijl
Knabbelaar, de lievelingsrat, langs de hanebalken wandelde, vergezeld
door zijn oudsten zoon, een flinken jongen, die blijkbaar heel trotsch
op zijn snorren was. Totaal verdiept in haar werk, krabbelde Jo voort,
tot de laatste bladzijde vol was. Toen zette ze er haar naam onder
met een sierlijken krul, en wierp haar pen neer met den uitroep:

"Daar, ik heb mijn best gedaan! Als dit niet goed genoeg is, zal ik
moeten wachten, tot ik het beter kan."

Languit op de canapé liggende las ze het manuscript nog eens zorgvuldig
over, maakte hier en daar verbeteringen, versierde 't met ettelijke
uitroepteekens, die er uitzagen als kleine luchtballons, rolde toen
het schrift op, bond het vast met een mooi, rood bandje, en bleef
een oogenblik zitten met een peinzend gezicht, dat duidelijk toonde,
hoe ernstig ze haar werk had opgevat. Jo's lessenaar was een oude
blikken poppenkeuken die met de opening tegen den muur hing. Hierin
bewaarde ze haar paperassen en een paar boeken, veilig buiten bereik
van Knabbelaar, die ook letterlievend van aard scheen en dit toonde,
door alle boeken, die in zijn bereik vielen, af te knagen.

Uit deze blikken bewaarplaats haalde Jo nog een ander manuscript,
en nadat zij beide in haar zak had gestoken, ging zij zacht de trap
af, haar vrienden vrijheid latende om aan haar pennen te knabbelen
en van haar inkt te proeven.

Zoo onhoorbaar mogelijk haalde ze hoed en mantel te voorschijn, ging
naar het raam boven de achterdeur, klom daaruit op het lage afdak
boven den ingang, kwam met een sprong in het zachte gras terecht,
en bereikte langs een omweg den straatweg. Daar gekomen wachtte ze
bedaard, wenkte een aankomenden omnibus en rolde naar de stad, met
een buitengewoon vroolijk en geheimzinnig gezicht.

Wanneer iemand op haar gelet had, zou hij haar gedrag zeker vreemd
hebben gevonden, want toen ze uitgestapt was, liep ze met vluggen pas
naar een zeker nommer in een zekere, drukke straat; nadat ze met eenige
moeite het huis gevonden had, stapte ze 't voorportaal in, bekeek de
morsige trap, stond een oogenblik stokstijf, en vloog toen even vlug
als ze gekomen was, de straat weer uit. Deze manoeuvre herhaalde zij
verscheiden malen, tot groot vermaak van een zwartoogig jongmensch,
dat op zijn gemak in de vensterbank van een gebouw aan den overkant
zat. Toen zij voor de vierde maal terugkwam, nam Jo een kloek besluit,
trok haar hoed in de oogen en liep de trap op met een gezicht, alsof
al haar tanden moesten uitgetrokken worden.

Onder andere naamplaatjes op de deurpost, was er ook een van een
tandmeester, en nadat de jongeheer aan den overkant een oogenblik
gestaard had op een paar kunstmatige kakebeenen, die open en dicht
gingen, om de aandacht op een prachtig stel tanden te vestigen, trok
hij zijn jas aan, nam zijn hoed, en posteerde zich in de deur aan den
overkant, terwijl hij met een glimlach en een rilling bij zichzelf zei:

"Net iets voor haar om alleen te komen, maar als ze veel pijn heeft
gehad, mag er toch wel iemand zijn om haar naar huis te brengen."

Na tien minuten kwam Jo de trap afdraven met een rood gezicht en
heelemaal het voorkomen van iemand, die pas de een of andere vuurproef
heeft doorstaan. Toen ze het jongemensch zag, scheen ze de ontmoeting
alles behalve aangenaam te vinden, en liep ze hem met een knikje
voorbij, maar hij volgde haar en vroeg medelijdend:

"Was het heel erg?"

"Neen, zoo heel erg niet."

"Je bent er nogal gauw afgekomen."

"Ja, den hemel zij dank!"

"Waarom ben je alleen gegaan?"

"Ik wou niet, dat iemand het wist."

"Jij bent toch het wonderlijkste wezen, dat ik ooit gezien heb! Hoeveel
heb j'er laten trekken?"

Jo keek haar vriend aan, alsof ze hem niet begreep, en begon toen te
lachen, alsof hij iets bijzonder grappigs gevraagd had.

"Ik wou er graag twee uit hebben, maar ik moet tot de volgende week
wachten."

"Waar lach je om? Je voert iets kwaads in 't schild, Jo," zei Laurie,
op een dwaalspoor gebracht.

"En jij ook. Wat deed je daar, jongmensch, in dat café?"

"Ik vraag excuus, mejuffrouw, het was geen café, maar een schermschool,
waar ik les neem."

"Daar ben ik blij om."

"Waarom?"

"Dan kun je 't mij leeren; en wanneer we dan Hamlet opvoeren, kun
jij Laertes zijn, en kunnen we dat gevecht mooi voorstellen."

Laurie barstte uit in zoo'n hartelijk gelach, dat verscheiden
voorbijgangers huns ondanks glimlachten.

"Ik zal het je leeren, of we Hamlet spelen of niet; het is een
heerlijke sport en het zal je spieren stalen. Maar ik geloof niet,
dat dit de eenige reden was, waarom je zoo gedecideerd zei: "Daar
ben ik blij om. Was het wel?"

"Neen, ik was blij, dat het geen café was, omdat ik hoop, dat je nog
niet naar zulke gelegenheden gaat. Doe je 't wel eens?"

"Niet dikwijls."

"Ik wou, dat je 't nooit deedt."

"Er steekt niets in, Jo; ik heb thuis wel een biljart, maar er is
niets aan, wanneer je geen goede spelers hebt, en omdat ik het graag
doe, kom ik er wel eens om een partij met Ned Moffat, of een van de
anderen te spelen."

"Och heden, dat spijt mij, want je zult er al meer en meer van gaan
houden, er je tijd en geld mee verspelen, en net als die akelige
jongens worden. Ik had zoo'n hoop, dat jij degelijk zou blijven
en je vrienden eer aan je zouden beleven," zei Jo, met moederlijke
bezorgdheid haar hoofd schuddende.

"Kan een jongmensch zich niet eens een onschuldige uitspanning
veroorloven, zonder zijn aanspraak op "degelijkheid" te
verbeuren?" vroeg Laurie eenigszins geraakt.

"Dat hangt er van af, hoe en waar hij zich die veroorlooft. Ik
houd niet van Ned en zijn club, en ik wou, dat jij je daar buiten
hieldt. Moeder wil niet, dat hij bij ons aan huis komt, hoe graag
hij ook wil, en als jij wordt als hij, zou ze niet meer toelaten,
dat we zooveel pretjes met elkander hadden."

"Kom!" zei Laurie, maar hij was wel wat ongerust.

"Neen, ze kan dat soort van uitgaande heertjes niet uitstaan, en
ze zou ons, geloof ik, nog liever alle vier in hoedendoozen pakken,
dan ons met hen te laten omgaan."

"Nou, je moeder heeft vooreerst haar hoedendoozen nog niet voor
den dag te halen, ik ben niet van dat slag, en ik verlang er niet
toe te behooren, maar ik houd nu en dan wel eens van een onschuldig
amusementje, en jij?"

"O, daar heeft natuurlijk niemand iets tegen; maak pret naar hartelust;
als je maar niet "losbandig" wordt, want dan is er een eind aan al
ons plezier."

"Ik beloof je, een driedubbele heilige te worden."

"Ik houd niet van heiligen, blijf maar een gewone, gezellige, nette
jongen, dan zullen wij je nooit in den steek laten. Ik weet niet wat
ik zou beginnen, als jij zooiets deed als de zoon van mijnheer King;
hij had overvloed van geld, zoodat hij niet wist, wat hij er mee doen
moest, en hij ging drinken en spelen en liep weg, en maakte valsche
wissels op den naam van zijn vader, geloof ik, en was in ieder geval
zoo slecht mogelijk."

"Je denkt dus, dat ik waarschijnlijk ook zoo doen zal? Zeer verplicht."

"Neen, dat denk ik niet, zeker niet! maar ik hoor oude menschen soms
zeggen, dat veel geld hebben zoo verleidelijk is, en dan zou ik maar
wenschen, dat je arm was; dan hoefde ik niet ongerust over je te zijn."

"Bèn je dan ongerust over me, Jo?"

"Ja, een beetje, als je zoo somber en ontevreden kijkt, zooals je
soms doet; want je hebt zoo'n vasten wil, en wanneer je eenmaal den
verkeerden weg opging, zou het moeilijk zijn je tegen te houden."

Laurie liep een paar minuten zwijgend voort, en Jo keek hem eens
van ter zijde aan, wenschende dat ze haar mond gehouden had, want de
uitdrukking van zijn oogen was alles behalve vriendelijk, hoewel hij
nog glimlachte, alsof hij met haar waarschuwingen den spot dreef.

"Ben je van plan den heelen weg over te preeken?" vroeg hij opeens.

"Natuurlijk niet--waarom?"

"Omdat ik, als je 't van plan bent, in een omnibus stap; maar als
j'er mee ophoudt, loop ik liever met je, om je iets belangrijks
te vertellen."

"Ik zal niet meer preeken, en ik verlang vreeselijk het nieuws
te hooren."

"Mooi, vooruit dan maar. 't Is een geheim, en als ik 't je vertel,
moet je mij het jouwe ook vertellen."

"Ik heb er geen," begon Jo, maar hield plotseling op, zich
herinnerende, dat ze er wel een had.

"Je weet wel beter; je kunt je toch niet goed houden! Voor den dag
er dus mee, of ik vertel jou ook niets!" riep Laurie.

"Is het jouwe een aardig geheim?"

"Of het, en allemaal over menschen die je kent; zóó leuk! Je _moet_
het weten, en ik heb al lang van verlangen gebrand om het je te
vertellen. Kom, jij moet beginnen."

"Zul je er thuis niet over spreken?"

"Geen woord."

"En er mij in 't geheim ook niet mee plagen?"

"Ik plaag nooit."

"Ja, dat doe je wel. Je kunt alles wat je weten wilt uit de menschen
krijgen. Ik weet niet, hoe je het aanlegt, maar je bent een geboren
flikflooier."

"Dank je. Kom er nou maar mee voor den dag."

"Nou, ik heb twee verhalen gebracht aan den uitgever van een courant,
en hij zal mij de volgende week antwoord geven," fluisterde Jo in
het oor van haar vertrouweling.

"Hoera, voor juffrouw March, de beroemde Amerikaansche
schrijfster!" riep Laurie, zijn hoed in de lucht gooiend en hem
weer opvangend, tot groot vermaak van twee ganzen, vier katten, vijf
kippen en een half dozijn Iersche kinderen; want ze waren nu buiten
de stad gekomen.

"Stil, er zal denkelijk niets van komen, maar ik had geen rust, voor
ik het geprobeerd had, en ik heb er niets van gezegd, omdat ik niet
wou dat iemand anders teleurgesteld zou worden."

"Ze nemen het natuurlijk aan! Wel Jo, jouw verhalen zijn Shakespeare
waardig, vergeleken bij de prullen, die dagelijks verschijnen. Aardig
ze in druk te zien! Wat zullen we trotsch zijn op onze schrijfster!"

Jo's oogen schitterden, gestreeld dat Laurie vertrouwen in haar
stelde, want de lof van een vriend doet meer goed dan een half dozijn
vleierijen in de courant.

"En nu jouw geheim? Eerlijk opbiechten, Teddy, of ik geloof je
nooit meer," zei ze, terwijl ze haar best deed de blijde hoop te
onderdrukken, die bij Laurie's woord van aanmoediging opvlamde.

"Ik werk er me misschien in wanneer ik het vertel, maar ik heb niet
beloofd, dat ik het _niet_ vertellen zou, en dus zal ik het maar doen,
want ik voel me altijd bezwaard, tot ik je elk kruimeltje nieuws dat
ik te weten kom, verteld heb.--Ik weet waar Meta's handschoen is."

"Is dàt alles?" riep Jo teleurgesteld, toen Laurie met een geheimzinnig
gezicht bleef knikken en knipoogen.

"Dat is meer dan voldoende voor 't oogenblik; en dat zul je met me
eens zijn, zoo gauw je weet, waar hij is."

"Zeg het dan."

Laurie bukte en fluisterde Jo drie woorden in het oor, die eene komieke
verandering teweegbrachten. Zij stond hem eenige oogenblikken verbaasd
en verontwaardigd aan te staren en liep toen voort, terwijl zij op
scherpen toon vroeg:

"Hoe weet je dat?"

"Gezien."

"Waar?"

"In zijn zak."

"Al dien tijd?"

"Ja; is 't niet romantisch?"

"Neen, 't is afschuwelijk!"

"Vindt je 't niet aardig?"

"Neen, _natuurlijk_ niet; 't is bespottelijk, het mag niet. Genade! Wat
zal Meta er van zeggen?"

"Je mag het niemand vertellen, onthoud dat."

"'k Heb niks beloofd."

"Dat sprak vanzelf, en ik heb je vertrouwd."

"Goed, dan zal ik het ten minste vooreerst niet doen, maar ik vind
het afschuwelijk, en ik wou dat je 't mij niet verteld hadt."

"Ik dacht dat je 't juist aardig zou vinden!"

"Aardig? Dat iemand Meta wil komen weghalen! Hoe bedenk je 't."

"Je zou het misschien aardiger vinden, als er iemand kwam om jou weg
te halen," plaagde Laurie.

"Ik zou 't wel eens iemand willen zien probeeren!" riep Jo uitdagend.

"Ik ook," grinnikte Laurie.

"Ik ben niet voor geheimen geschikt, geloof ik; 't is of er een
pak op mijn hart ligt, sedert je 't mij verteld hebt," zuchtte de
ondankbare Jo.

"Loop dan maar eens hard den heuvel met me af, dan zul je wel weer
in orde zijn," stelde Laurie voor.

Nergens was iemand te zien; de dalende weg zag er zoo uitlokkend
uit, dat Jo, voor de verzoeking bezwijkend, als een pijl uit den
boog vooruit vloog, hoed en kam verliezende, en overal haarspelden
rondstrooiend. Laurie bereikte het eindpunt het eerst, volkomen
tevreden over de uitwerking van zijn voorschrift, want daar kwam
zijn Atalante aanvliegen met fladderende haren, schitterende oogen,
blozende wangen en geen spoor van ontevredenheid meer op het gezicht.

"Ik wou dat ik een paard was; dan zou ik in deze heerlijke lucht
uren lang kunnen voorthollen, zonder buiten adem te raken. Het was
goddelijk, maar ik zie er nu ook uit als een vogelverschrikker. Toe,
ga al mijn verloren schatten eens oprapen, engel, die je bent,"
hijgde Jo, neervallende onder een ahornboom, die het gras met zijn
schitterend roode bladen bezaaide.

Laurie wandelde op zijn gemak terug om "de verloren schatten" te
gaan zoeken, en Jo stak haar vlechten op, in de hoop, dat er niemand
voorbij mocht komen, eer ze weer presentable was. Maar er _kwam_
iemand voorbij, en wel niemand anders dan Meta, die er bijzonder
damesachtig uitzag in haar beste plunje, want ze had visites gemaakt.

"Kind, wat voer je uit!" riep zij, haar ontredderde zuster met
verbazing bekijkende.

"Bladen zoeken," zei Jo, de handvol roode bladeren sorteerende,
die zij gauw had opgeraapt.

"En haarspelden," zei Laurie, terwijl hij er een half dozijn op Jo's
schoot gooide. "Die groeien hier langs den weg, Meta, net als kammen
en bruine stroohoeden."

"Je bent weer aan 't draven geweest, Jo; hoe _kon_ je het doen? Wanneer
zul je toch die jongensmanieren eens afschaffen," zei Meta berispend,
terwijl ze haar dasje verschoof en haar haar gladstreek.

"Niet voordat ik oud en stijf ben en een kruk noodig heb. Doe maar niet
je best om me voor den tijd oud te maken, Meta; het is al erg genoeg,
dat jij zoo op eens veranderd bent; laat mij maar een kind blijven,
zoolang ik kan."

Terwijl ze dit zei, boog Jo zich over haar bladen om het beven van haar
lippen te verbergen; want in den laatsten tijd had ze wel gevoeld,
dat Meta gauw een jonge dame zou zijn, en Laurie's geheim maakte
haar bang voor de scheiding, die eenmaal komen moest en nu zoo nabij
scheen. Hij zag haar ontroering en trachtte Meta's aandacht af te
leiden door haar te vragen:

"Waar heb jij, zoo sierlijk uitgedost, visites gemaakt?"

"Bij de Gardiners; en Sallie heeft me alles van het huwelijk van
Belle Moffat verteld. Het was prachtig geweest en ze zijn den winter
in Parijs gaan doorbrengen; denk eens aan wat heerlijk!"

"Benijd je haar, Meta?" vroeg Laurie.

"Ik vrees van ja."

"Daar ben ik blij om," mompelde Jo, terwijl ze met een ruk haar
hoed rechtzette.

"Waarom?" vroeg Meta verwonderd.

"Omdat je, als je op rijkdom gesteld bent, nooit hals over kop met een
arm man zult trouwen," zei Jo, haar wenkbrauwen fronsend tegen Laurie,
die haar zwijgend trachtte te waarschuwen, om toch niets ondoordachts
te zeggen.

"Ik zal nooit _hals-over-kop_ met _iemand_ trouwen," zei Meta,
zoo waardig mogelijk vooruitstappend, terwijl de anderen lachend,
fluisterend en steentjes gooiend volgden, en zich "aanstelden als
kinderen", zooals Meta bij zichzelf zei, hoewel ze zeker lust gehad
zou hebben mee te doen, wanneer ze niet haar beste japon had aangehad.

Gedurende een paar weken gedroeg Jo zich zoo wonderlijk, dat haar
zusters niet wisten, wat van haar te denken. Ze vloog naar de
deur, als de postbode schelde, was opvallend onvriendelijk jegens
mijnheer Brooke, wanneer ze hem ontmoette, kon soms een heele poos
Meta weemoedig zitten aanstaren en dan plotseling opstaan, om haar
door elkaar te schudden en haar dan op eens weer te omhelzen, alles
op een even raadselachtige manier. Laurie en zij maakten altijd
allerlei teekens en zinspelingen tegen elkander en praatten over
"vliegende adelaars," tot de meisjes verklaarden, dat ze beiden
hun verstand verloren hadden. Op den tweeden Zaterdag, nadat Jo het
raam was uitgeklommen, keek Meta, die op de veranda zat te naaien,
verontwaardigd, toen ze zag hoe Laurie Jo najoeg, den heelen tuin rond,
en haar eindelijk in Amy's priëel gevangen nam. Wat daar voorviel,
kon Meta niet zien, maar ze hoorde een luid gelach, gevolgd door een
gemurmel van stemmen en een eindeloos geritsel met couranten.

"Wat zullen we toch met dat kind doen! Zij zal zich _nooit_ als een
volwassen meisje leeren gedragen," zuchtte Meta, den wedren met een
afkeurend gezicht volgend.

"Dat hoop ik ook niet; ze is juist zoo grappig en zoo lief, zooals
ze is," zei Bets, die nooit liet blijken, dat ze een beetje gegriefd
was door Jo's geheimen met een ander.

"Ja, 't is vervelend, maar we zullen haar nooit _comme la fo_ kunnen
maken," voegde Amy er bij, die een paar nieuwe strikjes voor zich zelf
zat te naaien, en haar krullen bijzonder netjes opgemaakt had--twee
aangename dingen, die haar een gevoel gaven van buitengewone élegantie
en groote-damesachtigheid.

Een paar minuten daarna stoof Jo naar binnen, viel op de canapé neer
en deed alsof ze las.

"Heb je daar iets moois?" vroeg Meta neerbuigend.

"'t Is maar een verhaaltje, het beteekent niet veel, geloof ik,"
antwoordde Jo, terwijl ze zorgvuldig den naam van het nieuwsblad
bedekt hield.

"Lees het liever hardop, dan hooren wij het meteen en heb je zelf
iets te doen," zei Amy op haar deftigsten toon.

"Hoe heet het?" vroeg Bets, verwonderd dat Jo haar gezicht achter
het blad verborgen hield.

"De Schilders-Wedstrijd."

"Dat kan wel aardig zijn; lees het maar," zei Meta.

Na een luid: "hm hm!" en een diepe ademhaling begon Jo zeer snel te
lezen. De meisjes luisterden met belangstelling, want het verhaal
was romantisch en eindigde heel aandoenlijk, daar de meeste personen
tegen het slot stierven.

"Dat over dat prachtige schilderij is een mooi eindje," zei Amy,
toen Jo ophield.

"Ik vind de liefdesgeschiedenis bizonder goed. Viola en Angelo zijn
twee van onze geliefkoosde namen; toevallig hè?" zei Meta, haar oogen
afvegende, want de liefdesgeschiedenis was héél tragisch.

"Wie heeft het geschreven?" vroeg Bets, die een oogenblik Jo's gezicht
te zien had gekregen.

De lezeres kwam plotseling overeind, wierp het blad weg, waardoor
een vuurrood hoofd voor den dag kwam en antwoordde, met een comische
mengeling van plechtigheid en bedwongen pret:

"Je zuster!"

"Jij!" riep Meta en liet haar werk vallen.

"Het is héél goed," zei Amy critisch.

"Ik wist het wel! ik wist het wel! O, mijn lieve Jo, wat ben ik
trotsch op je," en Bets vloog op haar zuster toe om haar te omhelzen,
in haar innige vreugde over dit heerlijk succes.

Wat waren ze allemaal gelukkig! Meta kon het niet gelooven, voor ze
den naam: "Josefine March" wezenlijk in de courant gedrukt zag; Amy
critiseerde genadig de gedeelten, die over de schilderkunst handelden,
en gaf aanwijzingen voor een vervolg, dat ongelukkig niet tot stand
kon komen, daar de held en de heldin beiden dood waren; Bets was meer
dan opgewonden en danste en zong van plezier; en toen Hanna binnenkwam
riep ze: "Wel lieve ziel, heb ik ooit!" in groote verbazing over "dat
gedoe van die Jo." Hoe trotsch mevrouw March was, toen ze het vernam,
laat zich denken, en Jo stond met tranen in de oogen te lachen, en
verklaarde, dat ze nog een pauw zou worden en dat het nu genoeg was,
terwijl van "de Vliegende Adelaar" gezegd kon worden, dat hij zijn
vleugelen triomfantelijk over den huize March uitspreidde, daar het
aldus genoemde nieuwsblad haastig van hand tot hand ging.

"Vertel nu eens alles! Wanneer is het gekomen? Hoeveel heb j'er voor
gekregen? Wat zal Vader zeggen! En wat zal Laurie lachen!" riep de
familie in één adem, terwijl ze zich om Jo verdrongen, want de Marches
maakten een jubilé van elke kleine huiselijke vreugde.

"Houd op met dat gekakel, kinderen dan zal ik jullie alles vertellen,"
zei Jo, die wel eens zou willen weten of bekende schrijfsters
even trotsch waren geweest op hun eersteling als zij op haar
"Schilders-wedstrijd." Nadat zij verteld had, hoe ze er met haar
verhalen op uit was gegaan, vervolgde ze: "En toen ik het antwoord
ging halen, zei de man, dat hij ze beide goed vond, maar dat hij
eerst-beginnenden niet betaalde, en alleen maar de verhalen in zijn
blad plaatste en recenseerde. Het was eene goede oefening, zei hij, en
wanneer een auteur vooruitging, kon hij overal honorarium krijgen. Ik
liet hem dus mijn twee verhalen houden, en vandaag werd mij dit blad
toegezonden en Laurie ving mij juist op, toen ik het had, en hij wou
het met alle geweld zien, en hij zei, dat het goed was, en nu ga ik
meer schrijven en Laurie zal maken, dat ik voor het volgende betaald
word; en o!--ik ben zóó blij, want mettertijd zal ik misschien in
staat zijn om voor me zelf te zorgen en de zusjes te helpen."

Hier geraakte Jo buiten adem, en haar hoofd in de courant verbergend,
besproeide ze haar verhaal met een paar gelukkige tranen; want
onafhankelijk te zijn en den lof in te oogsten van hen, die ze liefhad,
waren de wenschen van haar hart en dit scheen haar de eerste stap
naar dat heerlijke einde.




HOOFDSTUK XV.

EEN TELEGRAM.


"November is de naarste maand van het heele jaar," zei Meta, terwijl
ze op een somberen achtermiddag aan het raam stond en in den bevroren
tuin keek.

"Daarom ben ik er zeker in geboren," liet Jo er peinzend op volgen,
geheel onbewust van een inktvlek op haar neus.

"Wanneer er nu eens iets heel plezierigs gebeurde, zouden we het
juist een heerlijke maand vinden," zei Bets, die aan alles, zelfs
aan November, eene lichtzijde zag.

"Misschien, maar in deze familie gebeurt nooit eens iets plezierigs,"
vond Meta, die uit haar humeur was. "Wij sloven dag aan dag voort
zonder eenige wisseling en maar zelden een pretje. We konden evengoed
in een tredmolen loopen."

"Verschrikkelijk, wat zijn we somber!" riep Jo uit. "Het verbaast me
niet, arme stakkerd, want je moet maar aanzien hoeveel plezier andere
meisjes hebben, terwijl jij maar slooft, slooft, slooft, jaar in,
jaar uit. O, ik wou, dat ik maar alles zoo netjes voor je regelen kon,
als voor mijn heldinnen. Je bent al mooi en goed genoeg, dus zou ik
je dadelijk van den een of anderen rijken bloedverwant een groote
erfenis laten krijgen, en je voor den dag laten komen als een rijke,
jonge dame, die ieder, die je beleedigd had, met den nek kon aanzien,
buitenlands gaan en op een goeden dag terugkeeren als Barones die of
die, in oogverblindende pracht en heerlijkheid."

"Op die manier krijgen de menschen tegenwoordig geen erfenissen
meer; mannen moeten voor geld werken, en vrouwen moeten voor geld
trouwen. Het is een gruwelijk onrechtvaardige wereld," zei Meta bitter.

"Jo en ik zullen voor ons allen fortuin maken; wacht maar eens tien
jaar, en dan zul je zien, of het niet waar is," riep Amy, die in een
hoek "modderpastijtjes" zat te maken, zooals Hanna haar modellen in
klei, van vogels, vruchten en gezichten noemde.

"Ik kan niet zoolang wachten, en ik vrees, dat ik ook niet veel
vertrouwen heb in inkt en modder, hoewel ik dankbaar ben voor je
goede bedoelingen."

Meta zuchtte en keerde zich weer naar den doodschen tuin. Jo geeuwde
en leunde in een verslagen houding met de beide ellebogen op tafel,
maar Amy werkte vol vuur door, en Bets, die aan het andere raam zat,
zei glimlachend: "Er zullen dadelijk twee prettige dingen gebeuren:
Moedertje komt de straat af en Laurie holt door den tuin, alsof hij
iets plezierigs te vertellen heeft."

Beiden kwamen binnen; mevrouw Maren met de gewone vraag: "Ook een brief
van Vader, meisjes?" en Laurie om op zijn onweerstaanbare manier te
vragen: "Hebben niet een paar van jullie lust in een ritje? Ik heb
mathesis zitten blokken, tot mijn hoofd suf is, en ga mijn hersens
eens opfrisschen door een flinken toer. Het is wel druilig, maar
niet erg koud, en ik mag Brooke naar huis brengen, dus zal het van
binnen vroolijk zijn, al is het dan ook van buiten somber. Kom Jo,
jij en Bets gaan wel mee, is 't niet, of Meta en Amy?"

"Natuurlijk, graag!"

"Dank je, ik heb het te druk," en Meta haalde haar werkmandje
voor den dag, want ze had haar Moeder moeten toestemmen, dat het
't verstandigste was, niet al te dikwijls met den jongen buurman uit
rijden te gaan.

"Wij drieën zullen in een minuut klaar zijn," zei Amy, wegloopende
om haar handen te wasschen.

"Kan ik ook iets voor u doen, _Madame Mère_?" vroeg Laurie, terwijl
hij over den stoel van mevrouw March leunde met den hartelijken blik,
waarmee hij haar altijd aankeek.

"Neen, dank je, behalve een boodschap naar het postkantoor, als je
zoo vriendelijk wilt zijn, jongenlief. Het is onze gewone dag voor
een brief, en de postbode is er niet geweest. Vader is zoo geregeld
als de zon, maar misschien is er vertraging onderweg.

"Een luide bel deed zich hooren en een oogenblik daarna kwam Hanna
binnen met een enveloppe."

"Het is zoo'n akelig ding, zoo'n telegram, mevrouw," zei ze, terwijl
ze het couvert overhandigde, alsof ze bang was, dat het zou losbarsten
en brand veroorzaken.

Bij het woord "telegram", greep mevrouw March het haar uit de hand,
las de twee regels, die het bevatte en zonk achterover in haar stoel,
zoo bleek alsof dat stukje papier haar een kogel door het hart had
geschoten. Laurie vloog naar de keuken om water te halen, terwijl
Meta en Hanna haar ondersteunden en Jo met bevende stem voorlas:


    Mevrouw March.

    Uw Echtgenoot ernstig ziek. Kom onmiddellijk.

    _S. Hale._
    Blank Hospitaal, Washington.


Hoe stil was het in de kamer, terwijl ze ademloos luisterden; hoe
donker scheen het eensklaps buiten te worden, en hoe plotseling scheen
de heele wereld te veranderen, terwijl de meisjes zich om hun moeder
drongen, met een gevoel, alsof al het geluk en de veiligheid van haar
leven op het punt waren haar ontrukt te worden.

Mevrouw March herstelde zich dadelijk weer; ze las de tijding over en
strekte de armen naar haar dochters uit, terwijl ze op een toon, dien
zij nimmer vergaten, zei: "Ik zal dadelijk gaan, maar het kan misschien
al te laat zijn; o, kinderen, kinderen! helpt het mij dragen!"

Gedurende eenige minuten hoorde men niets in de kamer dan snikken,
vermengd met afgebroken troostwoorden, teedere verzekeringen en
hoopvol gefluister, dat in tranen wegstierf. De arme Hanna was de
eerste, die tot bedaren kwam en zonder het zelf te weten de anderen
een goed voorbeeld gaf; want voor haar was werken het onfeilbare
middel tegen verdriet.

"God beware den goeden man! Ik wil geen tijd meer verdoen met huilen,
maar dadelijk uw goed bij elkander halen, mevrouw," zei zij hartelijk,
terwijl ze haar gezicht met haar boezelaar afdroogde, haar mevrouw
met haar vereelte vingers een warmen handdruk gaf, en aan het werk
ging met een ijver voor drie.

"Ze heeft gelijk, er is nu geen tijd voor tranen. Weest bedaard,
meisjes, en laat me eens nadenken."

Het viertal trachtte bedaard te zijn, terwijl hun moeder bleek maar
kalm opstond, en haar smart op zij zette om de noodige schikkingen
te maken.

"Waar is Laurie?" vroeg ze, toen ze haar gedachten verzameld had en
naging, wat het eerst gedaan moest worden.

"Hier, mevrouw; o, kan ik iets voor u doen?" riep Laurie, die haastig
uit de andere kamer kwam, waar hij zich had teruggetrokken, gevoelende,
dat die eerste droefheid te heilig was, dan dat zelfs zijn oogen die
mochten zien.

"Zend een telegram, dat ik dadelijk zal komen. De eerstvolgende trein
gaat morgen vroeg. Dien zal ik nemen."

"Hebt u nog iets? De paarden staan klaar; ik kan overal
heengaan,--alles doen," en hij zag er uit, alsof hij gereed was naar
het einde der wereld te vliegen.

"Een briefje brengen bij Tante March. Jo, geef me even pen en papier."

Jo scheurde den witten kant van een pas beschreven blad af en schoof de
tafel voor haar moeders stoel, wel wetende dat het geld voor de lange,
droevige reis geleend moest worden, en met een gevoel of ze alles zou
willen doen, om iets toe te voegen aan de kleine som voor haar vader.

"Ga nu, beste jongen; maar krijg geen ongeluk door al te hard rijden;
dat hoeft niet."

Deze waarschuwing had mevrouw March kunnen sparen, want vijf minuten
later stoof Laurie op zijn eigen paard voorbij, rijdende alsof zijn
leven er mee gemoeid was.

"Jo, ga naar de vergadering om Mevrouw King te zeggen, dat ik niet
komen kan. Haal onderweg deze dingen. Ik zal ze opschrijven; ze zijn
misschien noodig en ik moet alles zooveel mogelijk bij me hebben. De
hospitalen zijn niet altijd goed voorzien. Bets, ga jij een paar
flesschen ouden wijn vragen aan Mijnheer Laurence; ik ben niet te
trotsch om iets voor Vader te vragen; hij moet van alles het beste
hebben. Amy, zeg aan Hanna, dat ze den zwarten koffer van boven haalt
en Meta, help jij me mijn goed krijgen, want ik ben half versuft."

En geen wonder dat de arme mevrouw versufte door 't schrijven, denken
en aanwijzingen geven. Meta smeekte haar een oogenblik stil in haar
kamer te gaan zitten, en hen te laten werken. Allen vlogen uit elkander
als bladeren voor den wind, en de rust van 't gezin was plotseling
verstoord, alsof het telegram een boosaardige tooverroede geweest was.

De oude heer Laurence kwam onmiddellijk met Bets terug en bracht
alle verkwikkingen voor den zieke mede, die hij kon verzinnen, en
beloofde gedurende de afwezigheid der moeder voor de meisjes te zullen
zorgen, hetgeen mevrouw March zeer gerust stelde. Er was niets wat hij
niet aanbood, van zijn eigen kamerjapon tot zijn geleide toe. Maar
dit laatste was onmogelijk. Mevrouw March wilde er niet van hooren,
dat de oude heer die lange reis zou ondernemen, hoewel ze eerst zeer
verlicht scheen, toen hij er van sprak, want wanneer men angstig is, is
men niet heel geschikt voor verre reizen. Hij zag den blik, fronste de
wenkbrauwen, wreef zijn handen en stond plotseling op, zeggende dat hij
dadelijk zou terugkomen. Niemand had meer tijd om aan hem te denken,
totdat Meta, die met een paar overschoenen in de eene, en een kopje
thee in de andere hand de gang doorliep, plotseling op Brooke stuitte.

"Wat droevig nieuws, juffrouw March," zei hij op een hartelijken,
kalmen toon, die haar in haar onrust weldadig toeklonk. "Ik kom om uw
moeder mijn geleide aan te bieden. Mijnheer Laurence heeft iets voor
me te doen in Washington, en het zal me een groote voldoening zijn,
wanneer ik mevrouw March van dienst kan wezen."

De overschoenen vielen op den grond, en bijna volgde de thee hun
voorbeeld, terwijl Meta hem de hand reikte, met een gezicht zoo blij
en dankbaar, dat Brooke zich ruimschoots beloond zou achten voor een
nog veel grooter opoffering, dan die van wat tijd en gemak.

"Wat is iedereen vriendelijk, Moeder zal het zeker aannemen; en het
is zoo'n rust voor ons te weten, dat er iemand bij haar is die voor
haar zorgen kan. Ik dank u heel, héél hartelijk."

Meta sprak ernstig en vergat zichzelf geheel, totdat een zeker iets
in de bruine oogen haar deed bedenken, dat de thee koud kon worden,
waarop ze Brooke binnen liet en zei, dat ze haar moeder roepen zou.

Alles was geregeld, toen Laurie terugkwam met een briefje van tante
March, met de gevraagde som en een paar regels om te melden, dat
zij altijd wel gezegd had, hoe bespottelijk het was voor March,
zich bij het leger te voegen. Zij had altijd voorspeld, dat ze er
spijt van zouden hebben, en ze hoopte, dat men een anderen keer naar
haar raad luisteren zou. Mevrouw March wierp het briefje in het vuur,
stak het geld in haar zak, en ging met vast opeengedrukte lippen voort
met haar toebereidselen, op een manier, die Jo zou begrepen hebben,
wanneer ze er bij was geweest.

De korte namiddag liep ten einde; al de boodschappen waren gedaan; Meta
en haar moeder waren druk bezig met naaiwerk, dat nog noodig af moest,
terwijl Bets en Amy voor de thee zorgden, en Hanna met vliegende vaart
stond te strijken, maar nog kwam Jo niet thuis. Men begon ongerust
te worden en Laurie ging uit om haar te zoeken, want niemand kon
weten welken nieuwen inval Jo nu weer in het hoofd mocht gekregen
hebben. Hij liep haar evenwel mis, en ze kwam weldra binnenstappen
met een vreemde uitdrukking op haar gezicht, eene mengeling van spot
en vrees, voldoening en spijt, die de familie evenzeer verbaasde als
het rolletje banknoten, dat zij voor haar moeder neerlegde, terwijl
ze op ontroerden toon zei: "Dit is mijn bijdrage om Vader al het
noodige te geven en hem naar huis te brengen."

"Maar kind, waar heb je dat gekregen? vijf-en-twintig dollars! Jo,
ik hoop, dat je niets overijlds gedaan hebt!"

"Neen, het is eerlijk van mij; ik heb het niet gebedeld, geleend of
gestolen. Ik heb het verdiend en ik geloof niet, dat u mij beknorren
zult, want ik heb verkocht wat mijn eigendom was."

Terwijl ze sprak, zette Jo haar hoed af, wat een algemeenen kreet
uitlokte, want haar mooi, dik haar was afgeknipt.

"Je haar! je prachtige haar!" "O, Jo, hoe kon je dat doen! Je eenige
schoonheid!" "Mijn lieve kind, dat was niet noodig geweest." "Ze
lijkt niets meer op mijn ouwe Jo, maar ik heb er haar des te liever om.

Terwijl allen door elkander riepen en Bets den jongensbol teeder kuste,
zette Jo een onverschillig gezicht, dat evenwel niemand misleidde,
en zei, terwijl ze de korte lokken opstreek en haar best deed om te
kijken, alsof ze 't plezierig vond: "Het heil der natie is er niet mee
gemoeid; jammer dus maar niet, Meta. Het is goed voor mijn ijdelheid;
ik werd te trotsch op mijn pruik en 't zal mijn hersens opfrisschen,
dat er niet meer zoo'n vracht op drukt. Mijn hoofd voelt heerlijk
licht en koel, en de kapper zei dat ik gauw een krullebol zou krijgen;
dat zal dus heel netjes staan, en gemakkelijk zijn om in orde te
houden. Ik ben er tevreden mee; neemt u dus als 't u belieft het geld
en laat ons gaan eten."

"Vertel me er alles van, Jo; _ik_ ben er niet zoo tevreden mee, hoewel
ik niet op je kan knorren, want ik weet hoe gewillig je je ijdelheid,
zooals je het noemt, hebt opgeofferd aan je liefde. Maar, lieveling,
het was niet noodig, en ik vrees, dat het je gauw berouwen zal,"
zei mevrouw March.

"Neen, dat zal het niet," zei Jo beslist, zich verlicht voelende,
dat ze om haar buitensporigheid niet heelemaal werd veroordeeld.

"Hoe kwam je er toe?" vroeg Amy, die even lief haar hoofd als haar
mooie krullen zou willen missen.

"Wel, ik brandde van verlangen, om iets voor Vader te doen," zei Jo,
terwijl zij om de tafel gingen zitten, want gezonde, jonge menschen
kunnen zelfs in de grootste droefheid eten. "Ik haat leenen, net als
Moeder, en ik wist, dat Tante March zou zeuren; dat doet zij altijd,
al vraag je haar maar om een cent. Meta had haar salaris van dit
kwartaal heelemaal voor de huur gegeven, en ik had voor het mijne
alleen kleeren voor mezelf gekocht. Ik voelde me dus heel egoïstisch
en moest geld zien te krijgen, al zou ik er ook mijn neus voor hebben
moeten verkoopen."

"Je hoefde je niet egoïstisch te voelen, mijn kind, want je hadt geen
behoorlijke winterkleeren, en je hebt ze zoo eenvoudig mogelijk voor
eigen, zuur verdiend geld gekocht," zei mevrouw March met een blik,
die Jo's hart goeddeed.

"Ik had er in 't eerst volstrekt geen idee op om mijn haar te gaan
verkoopen, maar ik liep al maar te denken, wat ik toch zou kunnen
doen, en ik kreeg bijna lust om mij zelf maar eens goed uit een van
die groote magazijnen te bedienen. Voor het raam van een kapper zag
ik haarvlechten hangen met den prijs er aan, en een zwarte staart,
die wel wat langer, maar niet zoo dik was als de mijne, kostte veertig
dollar. Op eens viel het me in, dat ik toch _iets_ bezat, wat geld
waard was, en zonder er verder over na te denken, stapte ik naar binnen
en vroeg of ze haar kochten, en wat dan het mijne waard zou zijn."

"Ik weet niet, hoe je het durfde," zei Bets op een toon vol ontzag.

"O, het was een heel klein mannetje, dat er uitzag of hij van zijn
leven niets anders deed dan zijn haar parfumeeren. Hij keek eerst
heel verbaasd, en was zeker niet gewoon, dat meisjes zijn winkel
binnenstormden om te vragen, of hij hun haar wou koopen. Hij zei, dat
hij volstrekt niet op het mijne gesteld was; het was de modekleur niet,
en hij betaalde nooit veel voor levend haar; het werd pas geld waard
door de bewerking. 't Werd laat, en ik was bang, dat, als ik het niet
dadelijk deed, er niets meer van komen zou, en jullie weet, wanneer ik
eens iets begin, heb ik er een hekel aan het op te geven. Ik verzocht
hem dus dringend het te koopen, en vertelde hem, waarom ik zoo'n haast
had. 't Was gek misschien, maar het scheen hem te treffen, want ik werd
nogal opgewonden en vertelde de zaak op mijn holderdebolder-manier,
en zijn vrouw hoorde het en zei heel vriendelijk:

"Neem het maar, Thomas, om de jonge dame genoegen te doen; ik zou
morgen aan den dag hetzelfde doen voor Jimmy, zoolang ik nog een
spiertje haar over had."

"Wie was Jimmy?" vroeg Amy, die graag dadelijk van alles uitleg had.

"Haar zoon, zei ze, die ook in het leger is. Wat voel je je door
zooiets eigen met vreemden, hè? Ze praatte al maar door, terwijl haar
man knipte, en leidde daardoor mijn gedachten kostelijk af."

"Vondt je 't niet vreeselijk, toen de schaar er voor 't eerst ingezet
werd?" vroeg Meta met een huivering.

"Ik sloeg nog een laatsten blik op mijn staart, terwijl de man zijn
benoodigdheden kreeg, en dat was alles. Over zulke kleinigheden
hoef ik nooit te schreien, maar ik moet toch zeggen, dat het me een
wonderlijke gewaarwording gaf, toen ik mijn dierbare, oude pruik daar
op de tafel zag liggen, en niets dan de korte vlokjes op mijn hoofd
voelde. 't Was net of me een arm of een been was afgezet. De vrouw
zag, dat ik er naar keek, en gaf me een lange lok om te bewaren. Die
zal ik aan u geven, Moes, om u aan mijn vorige pracht te herinneren,
want een kroeskop is zoo makkelijk, dat ik niet denk, ooit weer lange
manen te laten groeien."

Mevrouw March wond de golvende, kastanjebruine lok in elkander, en
sloot die met een andere, een korte grijze, weg in haar lessenaar. Ze
zei niets meer dan: "Dankje, lieveling!" maar een zeker iets in haar
blik deed de meisjes van onderwerp veranderen, en zoo opgeruimd
mogelijk doorpraten over de vriendelijkheid van mijnheer Brooke,
de waarschijnlijkheid, dat het den volgenden dag mooi weer zou zijn,
en den heerlijken tijd dien ze zouden hebben, als Vader thuiskwam om
opgepast te worden.

Niemand verlangde naar bed, toen mevrouw March om tien uur het laatste
stuk verstelwerk neerlegde en zei: "Komt, meisjes." Bets ging naar de
piano en speelde Vader's lievelingsgezang; allen begonnen vol moed,
maar raakten een voor een van streek, zoodat ten laatste Bets alleen
van ganscher harte bleef zingen, want voor haar was muziek altijd de
beste troosteres.

"Gaat nu naar bed en praat niet meer, want we moeten vroeg op en hebben
wel al den slaap noodig, dien we krijgen kunnen. Goeden nacht, mijn
lieve kinderen," zei mevrouw March, toen het gezang ten einde was,
want niemand verlangde een tweede in te zetten.

De meisjes kusten haar zwijgend en gingen zoo stil naar bed, alsof
de dierbare zieke in de andere kamer lag. Bets en Amy vielen gauw in
slaap, ondanks de groote droefheid, maar Meta lag wakker, vervuld
van de ernstigste gedachten, die ze nog ooit in haar jong leven
had overdacht. Jo verroerde zich niet, en Meta meende dat ze sliep,
toen een gesmoorde snik en het voelen van een betraande wang haar
deden uitroepen:

"Jolief, wat is er? Schrei je om je vader?"

"Neen, nu niet."

"Waarom dan?"

"Mijn--mijn haar," barstte de arme Jo uit, terwijl ze vergeefsche
pogingen deed om haar aandoening in haar kussen te smoren.

Het klonk Meta volstrekt niet belachelijk toe, en ze kuste en
liefkoosde de bedroefde heldin zoo teeder mogelijk.

"Het spijt me niet," riep Jo al snikkende. "Ik zou het morgen weer
doen als ik kon. Het is alleen maar het zelfzuchtige, ijdele gedeelte
van me, dat nu zoo moet schreien. Vertel het aan niemand, want het is
nu al weer over. Ik dacht dat je sliep, en dat ik dus wel eens even
in het geheim kermen mocht over mijn eenige schoonheid. Hoe kom jij
zoo wakker te liggen?"

"Ik kan niet slapen, ik ben zoo ongerust," zei Meta.

"Denk dan aan iets plezierigs, dan zul je wel gauw onder zeil gaan."

"Dat heb ik al geprobeerd, maar ik blijf klaar wakker."

"Waar heb je dan aan gedacht?"

"Aan knappe gezichten, oogen vooral," zei Meta, stilletjes glimlachend
in het donker.

"Van welke kleur van oogen houdt je het meest?"

"Van bruine--dat is te zeggen--blauwe zijn soms ook heel
aantrekkelijk."

Jo lachte, waarop Meta haar op scherpen toon verbood langer te praten,
haar toen weer heel hartelijk beloofde, dat ze haar haar zou friseeren
en eindelijk in slaap viel om van haar luchtkasteel te droomen.

De klok sloeg middernacht, en het was doodstil in de kamers, toen een
gedaante van bed tot bed gleed, hier een deken recht leggende, daar
een kussen verschikkende, en terwijl ze lang en teeder de slapende
gezichtjes beschouwde, op ieder een lichten kus drukte, het hart vol
van die onuitgesproken, maar innige gebeden, die slechts een moeder
kan opzenden. Toen ze het gordijn ophaalde en in den somberen nacht
naar buiten staarde, brak de maan plotseling door en keek haar aan,
als een trouw, vriendelijk gelaat, dat haar zachtkens toefluisterde:
"Houd moed; er is altijd licht achter de wolken."




HOOFDSTUK XVI.

BRIEVEN.


In de koude morgenschemering staken de meisjes het licht aan en
lazen hun hoofdstuk met een tot nog toe ongekenden ernst, want nu
de schaduw van wezenlijke droefheid op hen gevallen was, beseften
ze eerst recht, hoe rijk aan zonneschijn hun leven geweest was. De
kleine boekjes stonden vol woorden van hulp en troost, en terwijl ze
zich aankleedden, kwamen ze overeen, blijmoedig en hoopvol afscheid
te nemen, en hun moeder de reis te laten aanvaarden, zonder haar door
tranen of klachten te bedroeven. Alles leek zoo vreemd, toen ze naar
beneden gingen; buiten alles zoo donker en stil, binnen overal licht
en beweging. Op dit vroege uur zag het ontbijt er zoo wonderlijk uit,
en zelfs Hanna's gezicht scheen onnatuurlijk, zooals ze door de keuken
vloog met haar nachtmuts op.

De groote koffer stond klaar in de gang, Moeders hoed en shawl lagen
op de canapé, en Moeder zelf zat daar en deed haar best om iets te
eten, maar zag zoo bleek en afgemat door slapeloosheid en angst,
dat het de meisjes veel moeite kostte zich dapper te houden. Meta's
oogen stonden gedurig, voordat ze het wist, vol tranen; Jo moest
meer dan eens haar gezicht in den keukenhanddoek verbergen, en in de
oogen van "de kleintjes" lag een ernstige, verwonderde uitdrukking,
alsof droefheid nog nieuw voor hen was. Niemand sprak veel, maar toen
de tijd van scheiden naderde en ze op het rijtuig zaten te wachten,
zei mevrouw March tot de meisjes, die allen om haar heen bezig waren,
de een met het opvouwen van haar shawl, de andere met het strikken van
haar keellinten, de derde met het aantrekken van haar overschoenen,
en de vierde met het sluiten van haar reistasch:

"Kinderen, ik laat jullie achter aan Hanna's zorg en in de hoede van
mijnheer Laurence; Hanna, onze oude getrouwe, zal jullie tot grooten
steun zijn en onze goede buurman zal over jullie waken, alsof je
zijn eigen dochters waart. Ik ga dus zonder zorg, wat dat betreft,
maar ik wou zoo graag, dat jullie deze droefheid op de rechte manier
beschouwden. Gaat, als ik weg ben, niet zitten treuren of klagen, en
denkt niet, dat je getroost zult worden als je niets uitvoert. Zet
als naar gewoonte je bezigheden voort, want arbeid is een groote
troost. Blijft hopen en werken: en wat er ook gebeure, bedenkt dat
je nooit geheel vaderloos kunt zijn."

"Ja, Moeder."

"Meta, lieve, wees voorzichtig, pas op de zusjes, raadpleeg Hanna,
en wanneer je geen raad weet met het een of ander, ga dan naar
mijnheer Laurence. Jo, wees geduldig, wordt niet moedeloos, en doe
geen overijlde dingen; schrijf me dikwijls en wees mijn flinke dochter,
altijd gereed ons allen te helpen en op te beuren. Bets, zoek je troost
in de muziek, lieve kind, en wees getrouw in je huiselijke plichten,
en jij, Amy, wees zooveel mogelijk behulpzaam en gehoorzaam en blijf
tevreden en rustig thuis."

"We beloven 't u, Moeder," verzekerde het bedroefde viertal.

Het geratel van een naderend rijtuig deed allen opschrikken en
luisteren. Nu kwam het moeilijkste oogenblik, maar de meisjes stonden
het moedig door; niemand schreide, niemand liep weg, niemand klaagde,
hoewel 't hun angstig te moede werd, bij het zenden van hartelijke
groeten aan Vader, terwijl ze bedachten, dat het mogelijk reeds te
laat was, om ze hem te kunnen overbrengen. Kalm kusten zij hun moeder
vaarwel, innig omhelsden ze haar en toen ze wegreed trachtten ze haar
vroolijk na te wuiven.

Laurie en zijn grootvader kwamen om haar te zien vertrekken, en de
jonge Brooke zag er zoo ferm en verstandig en vriendelijk uit, dat
de meisjes hem onmiddellijk "mijnheer Edelhart" [9] doopten.

"Vaarwel, lievelingen! God zegene en behoede ons allen!" fluisterde
mevrouw March, terwijl ze het eene dierbare gezichtje na het andere
kuste, en zoo spoedig mogelijk in het rijtuig stapte.

Terwijl ze wegreed, kwam de zon van achter de wolken te voorschijn,
en toen zij nog eens omkeek, zag ze haar heldere stralen, als een goed
voorteeken, rusten op het groepje bij het hek. De meisjes merkten het
ook op en glimlachten en wuifden, en het laatste wat mevrouw March bij
het omslaan van den hoek zag, waren de vier blijmoedige gezichtjes,
en daarachter, als een soort van lijfwacht, de oude heer Laurence,
de trouwe Hanna en de hartelijke Laurie.

"Wat is iedereen vriendelijk voor ons," zei ze, zich tot den jongen
man wendend, op wiens gezicht ze een nieuw bewijs van haar woorden
vond, door het innig medegevoel dat er uit sprak.

"Ik zou niet weten hoe iemand dat kon laten," antwoordde Brooke en
lachte zoo aanstekelijk, dat mevrouw March een glimlach niet bedwingen
kon; en zoo begon de reis onder de goede voorteekenen van zonneschijn
en opwekkende woorden.

"Ik heb een gevoel of er een aardbeving geweest is," zei Jo, toen
de buren naar huis waren gegaan om te ontbijten, en de meisjes wat
gingen rusten en zich verfrisschen.

"Het is net of het huis uitgestorven is," voegde Meta er somber bij.

Bets opende den mond om ook iets te zeggen, maar kon slechts wijzen
naar den stapel net gemaasde kousen, die op Moeders tafel lag, als een
bewijs hoe ze nog in de laatste oogenblikken aan hen had gedacht en
voor hen gewerkt had. Het was maar een kleinigheid, maar het trof de
meisjes in het diepst van haar ziel, en in spijt van al hun moedige
voornemens, barstten ze allen in snikken uit.

Hanna was zoo verstandig ze maar eerst te laten uitschreien; en toen de
bui scheen op te klaren, kwam ze te hulp, gewapend met een koffiekan.

"Nu, lieve kinders, bedenkt nu eens wat uw ma gezeid heeft van niet
te treuren; kom, laten we allemaal een kopje troost drinken en dan aan
't werk gaan, en een eer zijn voor de familie."

Koffie was een tractatie, en Hanna toonde veel tact, door ze dien
morgen te zetten. Niemand kon haar aanmoedigende knikje of den
welriekenden geur uit de tuit van de koffiekan weerstand bieden. Ze
schoven aan tafel, verwisselden hun zakdoeken voor servetten, en
waren binnen tien minuten allen weer op streek.

"Hopen en werken," dat is een mooi motto voor ons; laten w' eens zien,
wie dat het best onthoudt. Ik zal als naar gewoonte naar Tante March
gaan; maar o, wat zál ze zeuren!" zei Jo, die met vernieuwden moed
van haar kopje zat te genieten.

"Ik zal naar mijn geliefde Kings trekken, hoewel ik veel liever thuis
zou blijven, om hier allerlei kleinigheden te doen," zuchtte Meta,
wenschende dat ze haar oogen niet zoo rood geschreid had.

"Dat is niet noodig; Bets en ik kunnen heel goed huishouden," zei Amy,
met een gewichtig air.

"Hanna zal ons wel zeggen wat we doen moeten; en we zullen zorgen,
dat alles netjes in orde is, tegen dat jullie thuis komt," voegde
Bets er bij, terwijl ze zonder uitstel theedoek en afwaschbakje kreeg.

"Ik vind verdriet eigenlijk wel interessant," zei Amy, die met een
peinzend gezicht een hapje suiker nam.

De meisjes _moesten_ lachen, of ze wilden of niet, en dat deed hun
goed, hoewel Meta het hoofd schudde tegen de jonge dame, die troost
kon vinden in den suikerpot.

Een blik op de puddingtrommeltjes maakte Jo weer ernstig, en toen het
tweetal aan den dagelijkschen arbeid trok, keken zij treurig om naar
het raam, waarvoor ze altijd gewoon waren Moeder te zien. Helaas, ze
was verdwenen; maar Bets had gedacht aan de oude, gezellige gewoonte,
en stond te knikken, te knikken--als een rooskleurig Mandarijntje.

"Net iets voor mijn Bets!" zei Jo, met een dankbaar gezicht haar
hoed zwaaiende. "Adieu, Meet; ik hoop, dat de Kings vandaag niet
zullen drenzen. Tob niet over Vader, beste," voegde ze er bij,
terwijl ze scheidden.

"En ik hoop, dat Tante Mach niet zal preeken. Je haar staat je erg
jongensachtig, maar wel netjes," zei Meta, die haar best moest doen
niet te lachen om het krullebolletje, dat zoo grappig klein scheen
op haar lange zuster.

"Dat is mijn eenige troost," zei Jo, aanslaande à la Laurie, met een
gevoel, als een geschoren schaap op een winterdag.

De eerstvolgende tijding van den zieke luidde gelukkig geruststellend;
want hoewel hij gevaarlijk ziek was, had de tegenwoordigheid van de
beste en teederste verzorgster hem reeds veel goed gedaan. Mijnheer
Brooke zond elken dag een bulletin, dat met den dag hoopvoller werd,
en als hoofd des huisgezins stond Meta er op, de berichten te mogen
voorlezen. In het eerst verlangden allen om het hardst te schrijven,
en volgepropte enveloppes werden zorgvuldig in de bus gestoken door een
van de zusjes, die zich zeer gewichtig voelden door die Washingtonsche
correspondentie. De pakketten bevatten soms karakteristieke brieven
van de heele familie; zoo schreef Meta:



    Liefste Moeder.

    Ik kan u onmogelijk zeggen, hoe blij we met uw laatsten brief
    waren, want het was zulk goed nieuws, dat we er om moesten lachen
    en schreien tegelijk. Wat is mijnheer Brooke vriendelijk, en
    wat een geluk, dat de zaken van mijnheer Laurence hem zoolang in
    Washington houden, daar hij u en Vader van zooveel dienst is. "De
    kleintjes" zijn erg lief. Jo helpt mij met naaien en staat er
    op, alle moeilijke dingen te doen. Ik zou bang zijn, dat ze zich
    overwerkte, als ik niet wist, dat haar "ijverige bui" wel niet
    lang zal duren. Bets is met al haar bezigheden zoo geregeld als
    de klok, en vergeet nooit wat u haar gezegd hebt. Ze treurt erg om
    Vader, en kijkt altijd ernstig, behalve wanneer ze voor haar piano
    zit. Amy is heel gehoorzaam, en ik zorg goed voor haar. Ze maakt
    zelf haar haar op, en ik leer haar knoopsgaten maken en kousen
    mazen. Zij doet aandoenlijk haar best, en ik denk, dat u blij
    zult zijn over haar vorderingen, wanneer u terugkomt. Mijnheer
    Laurence houdt de wacht over ons als een oude klokhen, zegt Jo,
    en Laurie is heel vriendelijk en behulpzaam. Hij en Jo houden ons
    vroolijk, want nu en dan zijn we erg triest en voelen we ons net
    weezen, nu u en Vader zoo ver weg zijt. Hanna is een ware heilige;
    ze bromt nooit en noemt mij "juffrouw Margaretha," heel gepast,
    vindt u niet? en ze behandelt me met grappigen eerbied. We zijn
    allen best in orde en druk aan 't werk, maar we verlangen dag en
    nacht naar uw terugkomst. Kus Vader zoo hartelijk mogelijk van

    Uw eigen Meta.



Deze brief, netjes op geparfumeerd papier geschreven, vormde een
groot contrast met den volgenden, die op een groot vel mailpapier was
gekrabbeld, en versierd met vlekken en allerlei soort van krullen en
langstaartige letters.



    Mijn engelachtig Moedertje,

    Driemaal hoera voor dien goeden, ouden Vader. Brooke is een juweel,
    ons zoo dadelijk te telegrafeeren en ons de eerste minuut de beste
    dat hij beter werd, dit te laten weten. Ik vloog naar den zolder
    toen de brief kwam en trachtte God te danken, dat Hij zoo goed voor
    ons was; maar ik kon alleen maar schreien en zeggen: "Wat ben ik
    blij! Wat ben ik blij!" 't Was evengoed als een gebed, is 't niet,
    want er waren er wel honderd in mijn hart. Wij hebben zoo'n grappig
    leventje: iedereen is even wanhopig goed; 't is of we in een nest
    van tortelduiven leven. U zoudt lachen als u Meta aan 't hoofd van
    de tafel zag zitten en haar best doen om moederlijk te zijn. Ze
    wordt met den dag mooier, en soms ben ik een beetje verliefd op
    haar. De "kleintjes" zijn ware aartsengelen, en ik--ik ben Jo,
    en zal wel nooit iets anders zijn. O, ik moet u nog vertellen,
    dat ik bijna ruzie met Laurie gehad heb. Ik zei hem mijn opinie
    over een kleinigheid, en hij was beleedigd. _Ik_ had gelijk,
    maar ik pakte het niet goed aan en hij ging naar huis en zei,
    dat hij niet terugkwam, voor ik hem vergeving gevraagd had. Nu,
    daar bedankte ik voor en ik was woedend. Het duurde den heelen dag;
    ik voelde mij doodongelukkig en verlangde erg naar u. Laurie en
    ik zijn beiden zoo trotsch, en vergeving vragen is zoo moeielijk;
    maar ik dacht dat hij wel komen zou, want ik _had_ gelijk. Maar
    hij kwam niet, en juist 's avonds herinnerde ik mij wat u gezegd
    had, toen Amy in 't water viel. Ik las in mijn boekje, bedaarde,
    besloot "de zon niet over mijn toorn te doen ondergaan," en ging
    naar Laurie om hem te zeggen, dat het mij speet. Bij het hek kwam
    ik hem tegen; hij kwam met hetzelfde doel. U begrijpt hoe wij
    lachten, we vroegen elkaar excuus en nu is het zaakje weer gezond.

    Gisteren maakte ik een "vèrs," terwijl ik met Hanna de wasch deed;
    en daar Vader nogal van mijn krabbelarijen houdt, sluit ik het in
    om hem te amuseeren. Geef hem de hartelijkst mogelijke omhelzing,
    en kus uzelf twaalf maal voor uw

    Robbedoes Jo.



    ZEEPSOP-LIED.


    O, zeepzop! te midden van 't spattende schuim,
    Steeg' vroolijk mijn lied naar omhoog.
    Ik waschte met ijver, ik klopte en ik wrong,
    Schoon 't nat ook om d' ooren mij vloog,
    Nu hang ik de kleeren gauw op in den wind,
    Die maakt, met de zon, ze weer droog.

    Och, zeepsop! konden w'ons hart, zoo bevlekt,
    Ook duchtig eens doen in de wasch,
    Dat water en licht met hun toovrende macht
    Zoo zuiver ons maakten als glas,
    Dan had hier op aarde voorzeker steeds plaats
    Het heerlijkste schoonmaakgeplas.

    Langs 't pad van een flink en een nuttig bestaan
    Bloeit vrede toch immers altijd,
    Een ijverig mensch heeft wel anders te doen
    Dan denken aan smart of aan spijt.
    En zorgen worden gemakkelijk verjaagd
    Door hem, die schrobt op zijn tijd.

    'k Ben blij, dat iederen volgenden dag
    Een taak voor mij weg is gelegd;
    Ze maakt me gezond en moedig en sterk;
    Zoodat mijn geweten mij zegt:
    "O hoofd, mijner vrij, o hart gevoel voort,
    Maar, hand, breng gij alles terecht!"




    Lieve Moeder,

    Er is voor mij alleen nog maar een plaats om u even goeien dag
    te zeggen en u een paar gedroogde viooltjes te sturen, van het
    plantje, dat ik zoo zorgvuldig in huis heb gehouden, om ze aan
    Vader te laten zien. Ik lees elken morgen, doe den heelen dag
    mijn best om goed te zijn, en zing mezelf in slaap met Vaders
    lied. Ik kan nu niet zingen: "Heerlijk land," want dan moet ik
    schreien. Iedereen is heel vriendelijk, en we zijn zoo gelukkig als
    we zonder u kunnen zijn. Amy moet de rest van het blaadje hebben,
    dus eindig ik. Ik heb niet vergeten de ornamenten toe te dekken
    en elken dag wind ik de klok op en lucht ik uw kamers.

    Kus Vader op de wang, die hij de mijne noemt. O, kom toch gauw
    terug bij

    Uw liefhebbende kleine Bets.




    "Lieve Mama,

    "Wij zijn allemaal gezond, ik leer altijd mijn les en streef
    nooit de meisjes tegen, Meta zegt, dat ik bedoel, spreek tegen,
    daarom zet ik nu maar de beide woorden, dan kunt u het geschiktste
    kiezen. Meta is heel lief voor me, ze geeft mij altijd jelei bij
    de thee, het is zoo goed voor me, zegt Jo, omdat het mij zoo zoet
    maakt. Laurie is niet zoo beleefd voor me als hij moest, nu ik
    bijna dertien ben, hij noemt mij kuiken en kwetst mijn gevoel,
    door heel gauw Fransch tegen me te gaan praten wanneer ik net
    als Hattie King merci of bonjour zeg. De mouwen van mijn blauwe
    jurk waren heelemaal versleten, en Meta heeft er nieuwe ingezet,
    maar de ruimte zit niet op de goeie plaats en zij zijn blauwer
    dan de jurk. Het speet me erg, maar ik heb niet gepruttelt; ik
    doe mijn best mijn moeilijkheden goed te dragen, maar ik wou
    wel graag dat Hanna meer stijfsel in mijn boezelaars deed en
    elke dag kadetjes van de bakker nam. Mag dat niet? Heb ik dat
    vraagteeken niet netjes gezet? Meta zegt dat mijn spelling en
    mijn punktuaatsie schandelijk zijn en dat spijt me erg, maar, ik
    heb ook zoo vreeselijk veel te doen dat ik daar niet op letten kan.

    Adieu, ik zend een heeleboel kussen aan Papa.

    Uw liefhebbende dochter,
    Amy Curtis March.




    "Lieve mevrouw March!"

    Ik neem de pen op om u te zeggen alsdat wij allen gezont
    zijn. De Meisjes passe goed op en vliege heel ijverig door het
    huis. Juffrouw Meta zal een beste huishoudster wordt, ze hout
    van dat soort werk en heef van de dinge erg gou de slag weg. Jo
    doet van allemaal nog het meest haar best, maar ze denkt nooit
    van te vore en je ken nooit wete, waarmee ze voor den dag zal
    komme. Maandag heb ze een tobbe met goed gewasse, maar ze stijfde
    het Goed voordat het gevronge was, en haalde een rozee katoene
    Kleedje zoo blauw door dat ik dach alsdat ik een stuip kreeg van
    't lache. Bets is een lief schepseltje en een groot gemak voor
    me omdat ze zoo handig en vertrouwt is. Zij perbeert alles te
    leere en komt beter voor den Dag dan men van der jare verwachte
    zouw; alsook in het opschrijve van alles dat ze met mijn hulp
    verwonderlijk goed doet. We zijn tot noch toe heel zuinig gewees,
    ik geef de meisjes geen koffie als eens in de week, zooals u graag
    heef en kook eenvoudig gezond eeten. Amy pruttelt noch al niet ook
    niet om lekkers en om der beste Kleeren an te hebbe. Jongeneer
    Laurie is zoo vol grappen als altoos en zet gedurig het huis op
    stelte, maar hij geeft de meisjes een verzetje en daarom laat ik
    hun der gang maar gaan. De ouwe heer stuurt van alles en is wel
    wat bemoeierig maar hij meent het goed en het past mij niet er ies
    van te zegge. Men brood moet in den oven dus moet ik afbreke. Mijn
    onderdanige groetenis aan Meheer en alsdat ik hoop dat hij geen
    las meer van zen Longe zal hebbe. Zoo noem ik mij

    U onderdanige Hanna Mullet.




    Aan de Hoofdverpleegster van Zaal II.

    Alles wel op de Rappahannock: de troepen in den besten welstand,
    buitenlandsche posterij geregeld, de Hoofdwacht, onder aanvoering
    van Kolonel Teddy, altijd onder de wapenen; de Opperbevelhebber,
    Generaal Laurence, houdt dagelijks inspectie, de kwartiermeester
    Mullet zorgt voor de victualiën en Majoor Lion houdt des
    nachts de wacht. Een salvo van vierentwintig kanonnen begroette
    het goede nieuws uit Washington en in het hoofdkwartier werd
    groot-tenue-parade gehouden. De Opperbevelhebber wenscht u alles
    goeds, evenals

    Kolonel Teddy.




    Hooggeachte Mevrouw,

    De meisjes zijn allen wel; dagelijks krijg ik berichten van hen
    door Bets en mijn jongen; Hanna is eene voorbeeldige dienstbode
    en bewaakt de lieve Meta als een Cerberus. Het verheugt mij, dat
    het gunstige weer aanhoudt; laat Brooke u zooveel mogelijk van
    dienst zijn en trek gerust een wissel op mij, wanneer de kosten
    uwe berekening mochten overtreffen. Laat het uw echtgenoot aan
    niets ontbreken; Goddank, dat hij beter wordt.

    Uw oprechte vriend en dienaar,
    James Laurence.





HOOFDSTUK XVII.

KLEINE GETROUWEN.


Een heele week lang was iedereen zoo deugdzaam in het oude huis,
dat men de geheele buurt tot voorbeeld zou hebben kunnen strekken. 't
Was werkelijk bijzonder, want iedereen verkeerde in een bovenaardsch
goede stemming, en zelfverloochening was aan de orde van den dag.

Toen de meisjes evenwel ontheven waren van de eerste ongerustheid,
verslapten ze merkbaar in hun lofwaardige pogingen en begonnen ze
weer in hun oude gewoonten te vervallen. Ze vergaten hun motto wel
niet, maar 't hopen en werken scheen gemakkelijker opgenomen te
kunnen worden; en na de geweldige inspanning vonden ze dat "IJver"
wel een vacantiedag verdiend had en gaven ze er hem meer dan een.

Jo vatte zware kou, doordat ze vergat haar geschoren hoofd te bedekken,
en kreeg bevel thuis te blijven, tot zij beter was, want tante March
hield er niet van voorgelezen te worden door menschen met verkoudheden
in 't hoofd. Dit was zeer naar Jo's zin, en na een nauwkeurige
doorsnuffeling van zolder en kelder, bepaalde ze zich tot de canapé,
waar zij haar kwaal met boeken en arsenicum trachtte te genezen. Amy
kwam tot de ontdekking, dat huiselijke arbeid en kunst niet te
vereenigen waren, en keerde tot haar modderpasteitjes terug. Meta
ging dagelijks naar haar Kings, en naaide thuis, of meende althans,
dat ze dit deed; maar veel tijd werd doorgebracht met lange brieven
aan haar moeder te schrijven en de bulletins uit Washington te lezen
en te herlezen. Bets bleef standvastig en verviel slechts zelden,
en dan maar voor korten tijd, tot niets doen en treuren. Elken dag
werden de kleine plichten trouw volbracht, behalve nog allerlei dingen,
die de zusters hadden moeten doen, maar ze waren vergeetachtig, en het
huis leek veel op een klok, waaruit de slinger is weggenomen. Wanneer
haar hartje bezwaard was door verlangen naar Moeder, of bezorgdheid
omtrent Vader, ging Bets naar een zekere kast, verborg haar gezicht
in zekere dierbare, oude japon, uitte daar in stilte haar klacht en
bad haar gebedje. Niemand wist waardoor zij na een treurige bui weer
opgevroolijkt werd, maar ieder gevoelde hoe lief en hulpvaardig Bets
was, en onwillekeurig gingen allen tot haar om troost of raad in hun
kleine aangelegenheden.

Geen der zusjes dacht er aan, dat deze periode een toetssteen voor
hun karakter zou zijn, en toen de eerste spanning voorbij was, meenden
ze allemaal, dat ze zich flink gehouden en lof verdiend hadden. Dien
verdienden ze ook zoo; maar hun fout was, dat ze niet voortgingen
met hun best te doen, 't geen ze tot hun schade en berouw ondervonden.

"Meta, ik wou, dat je eens naar de Hummels ging; Moeder heeft gezegd,
dat wij ze niet moesten vergeten," zei Bets, tien dagen na het vertrek
van mevrouw March.

"Ik ben te moe om vandaag te gaan," zei Meta, die gemakkelijk in een
schommelstoel zat te naaien.

"Kun jij het dan niet doen, Jo?" vroeg Bets.

"Het is te winderig voor mij, met mijn verkoudheid."

"Ik dacht, dat die zoo goed als beter was?"

"In zoover wel dat ik met Laurie kan uitgaan, maar niet genoeg om
naar de Hummels te gaan," zei Jo lachend, maar toch wat beschaamd
over haar inconsequentie.

"Waarom ga je zelf niet?" vroeg Meta.

"Ik ben er al elken dag heen geweest, maar het kleinste kindje is
ziek, en ik weet niet, wat ik er doen moet. Vrouw Hummel gaat uit
werken en Lotje moet er op passen; maar het wordt al erger en erger,
en ik vind, dat jullie of Hanna eens moesten gaan."

Bets sprak ernstig en Meta beloofde, dat zij den volgenden dag
gaan zou.

"Vraag Hanna om iets lekkers en breng het even, Bets; de lucht zal
je goed doen," zei Jo, terwijl ze er verontschuldigend bijvoegde:
"Ik zou wel gaan, maar ik wou zoo graag mijn verhaal afmaken."

"Ik heb zoo'n hoofdpijn, en ben zoo moe; daarom vroeg ik of een van
jullie wilde gaan," zei Bets.

"Amy zal wel dadelijk thuiskomen en er even voor ons heenloopen,"
zei Meta.

"Nu, dan zal ik een poosje gaan rusten en op haar wachten."

Bets ging op de canapé liggen, de anderen hervatten hun werk en de
Hummels werden vergeten. Een uur verliep, Amy kwam niet; Meta ging
naar haar kamer om een nieuwe japon te passen, Jo was verdiept in haar
verhaal en Hanna zat gerust voor het keukenvuur te dutten, toen Bets
stil haar hoed opzette, een mandje met allerlei overblijfseltjes vulde
voor de kinderen en met een pijnlijk hoofd en een droevige uitdrukking
in haar geduldige oogen in de vinnige kou uitging. Het was reeds laat
toen zij terugkwam, en niemand zag haar naar boven sluipen en in de
kamer van haar moeder verdwijnen. Een half uur later ging Jo naar
boven om 't een of ander uit "moeders kast" te halen, en daar vond
ze Bets, gezeten op de medicijnkist met een heel ernstig gezicht,
beschreide oogen en een fleschje met kamfer in de hand.

"Wat is er te doen?" riep Jo, toen Bets een hand uitstak, als wilde
ze haar afweren, en gejaagd vroeg:

"Jij hebt het roodvonk gehad, is 't niet?"

"Jaren geleden, toen Meta het had. Waarom?"

"Dan zal ik het vertellen--o, Jo, het kindje is dood!"

"Welk kindje?"

"Van vrouw Hummel; het stierf op mijn schoot, voordat ze thuiskwam,"
snikte Bets.

"Mijn arm kind, wat vreeselijk voor je! Was _ik_ maar gegaan," zei
Jo met een berouwvol gezicht, terwijl ze Bets op haar schoot trok in
den grooten stoel van haar moeder.

"Het was niet vreeselijk, Jo, alleen maar zoo treurig. Ik zag dadelijk
dat het erger was, maar Lotje zei dat haar moeder den dokter was
gaan halen, dus nam ik het kind, om Lotje wat te laten rusten. 't
Leek net of het sliep, maar op eens gaf het een schreeuw, en beefde,
en bleef toen heel stil liggen. Ik deed mijn best de kleine, koude
voetjes te warmen, en Lotje gaf het wat melk, maar het bewoog zich
niet, en toen zag ik dat het dood was."

"Schrei niet zoo, lieveling; wat heb je toen verder gedaan?"

"Ik bleef maar stil zitten en hield het voorzichtig vast, tot vrouw
Hummel thuis kwam met den dokter. Hij zei, dat het dood was en keek
naar Heinrich en Mina, die keelpijn hadden."

"Roodvonk, vrouwtje; je hadt me eerder moeten roepen," zei hij
knorrig. Vrouw Hummel vertelde hem toen, dat ze arm was en dat ze
daarom zelf haar best gedaan had om het kindje te genezen; maar nu was
het te laat, en ze kon hem slechts smeeken voor de anderen te zorgen,
en hoopte, dat liefdadige menschen haar in staat zouden stellen hem te
betalen. Toen glimlachte hij en werd wat vriendelijker, maar het was
zoo treurig, en ik schreide met hen mee, tot de dokter zich op eens
omkeerde en zei, dat ik dadelijk naar huis moest gaan en belladonna
innemen, want dat ik anders ook het roodvonk zou krijgen."

"O, neen, dat zul je niet!" riep Jo, haar met een verschrikt gezicht
vast in de armen sluitende. "O, Bets, als jij ziek wordt, kan ik het
me zelf nooit vergeven! Wat zullen we doen?"

"Wees maar niet zoo angstig, ik denk, dat ik het niet erg zal hebben;
ik keek eens in Moeders boek en daar stond, dat het begint met
hoofdpijn, keelpijn en zoo'n wonderlijk gevoel als ik heb; dus toen
heb ik wat belladonna genomen, en nu voel ik me al wat beter," zei
Bets, terwijl zij haar ijskoude handen tegen haar brandend voorhoofd
drukte en haar best deed om er gewoon uit te zien.

"Was Moeder maar thuis!" riep Jo uit, terwijl ze naar het boek greep en
gevoelde, dat Washington ontzettend ver weg was. Ze las een bladzijde,
keek Bets eens aan, voelde haar hoofd, tuurde in haar keel en zei
toen ernstig: "Je bent meer dan een week lang elken dag bij het kind
geweest en bij de anderen, die op het punt staan het ook te krijgen;
ik ben dus wel bang, dat jij ook besmet zult zijn, Bets. Ik zal Hanna
roepen; die weet alles van ziekte af."

"Laat Amy vooral niet hier komen, ze heeft het nooit gehad en ik zou
niet willen, dat ze het van mij kreeg. Kunnen jij en Meta het niet
nóg eens krijgen?" vroeg Bets angstig.

"Ik denk het niet en ik geef er ook niets om; 't zou juist zijn
wat ik verdiende, zelfzuchtig schepsel dat ik ben, met jou te laten
gaan en zelf thuis te blijven om nonsens te schrijven," mompelde Jo,
terwijl ze Hanna ging raadplegen.

Die goede ziel was in een oogenblik klaar wakker en dadelijk gereed
tot hulp en goeden raad; ze verzekerde Jo, dat er geen reden tot
ongerustheid was; iedereen kreeg het roodvonk, en als het maar
goed behandeld werd, stierf niemand er aan; hetgeen Jo alles als
een evangelie aannam, zoodat ze, aanmerkelijk gerustgesteld, Meta
ging roepen.

"Nu zal ik u eens zeggen wat we zullen doen," zei Hanna, nadat ze Bets
had bekeken en ondervraagd: "we zullen dokter Bangs laten halen, om
eens even naar je te zien, liefje, en om te zorgen, dat we het niet
verkeerd aanleggen; dan zullen wij Amy voor een poosje naar tante
March sturen, om haar buiten de besmetting te houden, en moet een
van de groote meisjes een paar dagen thuis blijven om Bets gezelschap
te houden."

"_Ik_ zal natuurlijk thuis blijven, ik ben de oudste," begon Meta,
met een bezorgd en berouwvol gezicht.

"Neen, _ik_, want het is mijn schuld, dat ze ziek is, ik zei tegen
Moeder, dat ik de boodschappen zou doen, en ik heb het niet gedaan,"
zei Jo beslist.

"Wie wil je hebben, Bets? er is er maar één noodig," vroeg Hanna.

"Liefst Jo," en Bets leunde haar hoofd tegen haar zuster aan met zulk
een tevreden blik, dat dit punt op eens beslist was.

"Ik zal het Amy gaan vertellen," zei Meta, wel wat gegriefd, maar over
't geheel verlicht, want zij hield niet van ziekenoppassen en Jo wel.

Amy kwam in openlijken opstand en verklaarde hartstochtelijk, dat
ze liever het roodvonk wou krijgen, dan naar tante March gaan. Meta
redeneerde, smeekte en beval; alles vergeefs, Amy hield vol, dat
ze _niet_ ging en Meta verliet haar in wanhoop om met Hanna te
beraadslagen wat er gedaan moest worden. Voor zij terugkwam, trad
Laurie de kamer binnen en vond Amy snikkende, met het hoofd in de
canapékussens verborgen. In de hoop, troost te vinden, vertelde ze
de reden van haar droefheid, maar Laurie stak de handen in den zak
en wandelde met gefronste wenkbrauwen en zacht fluitend de kamer op
en neer. Eindelijk kwam hij naast haar zitten en begon op zijn meest
overredenden toon: "Kom, wees nu verstandig en doe wat ze zeggen. Neen,
schrei niet, maar hoor eens wat een mooi plannetje ik gemaakt heb. Jij
gaat naar tante March, en ik kom je elken dag halen om te wandelen
of te rijden, en we zullen een hoop plezier samen hebben. Is dat niet
beter, dan hier te zitten pruilen?"

"Ik wil niet weggestuurd worden, alsof ik in den weg loop," snikte
Amy op beleedigden toon.

"Maar mijn lieve kind, het is om je gezond te houden. Je verlangt
toch niet ziek te worden, is 't wel?"

"Neen, natuurlijk niet; maar ik zal het tóch wel worden, want ik ben
den heelen tijd bij Bets geweest."

"Dat is juist de reden, waarom je dadelijk weg moet, dan blijf je
misschien nog vrij. Verandering van lucht en voorzichtigheid zullen
je, denk ik, wel vrijwaren, of in alle gevallen je het roodvonk in
minderen graad doen krijgen. Ik raad je, maar zoo gauw mogelijk heen
te gaan, want roodvonk is geen gekheid, juffertje."

"Maar het is zoo vervelend bij tante March; ze is zoo knorrig,"
zei Amy wel wat verschrikt.

"Het zal niet zoo vervelend zijn, als ik elken dag eens in kom loopen
om je te vertellen, hoe het met Bets is en om je te komen halen,
om met mij uit te gaan. Ik sta nogal in een goed blaadje bij de oude
dame, en ik zal zoo beleefd mogelijk tegen haar zijn; dan zullen we
haar wel verteederen."

"Zul je me met het hittenwagentje en Puck komen halen?"

"Op mijn woord van eer."

"Vast elken dag?"

"Dat zul je eens zien."

"En mij dadelijk terug halen, als Bets beter is?"

"Op de minuut af."

"En met mij naar de comedie gaan?"

"Naar twaalf comedies, als we maar mogen."

"Nou--dan--denk ik--dat ik maar gaan zal," zei Amy langzaam.

"Mooi zoo! Ga nu Meta maar eens opsnorren en haar vertellen, dat
je je hoofd gebogen hebt," zei Laurie, met een goedkeurend tikje,
wat Amy nog meer ergerde, dan dat "het hoofd buigen."

Meta en Jo kwamen naar beneden loopen om het wonder, dat had plaats
gegrepen, te aanschouwen, en Amy, die zichzelf nu heel interessant
en zelfopofferend begon te vinden, beloofde te zullen gaan, wanneer
de dokter dacht, dat Bets ziek zou worden.

"Hoe is 't met onze Bets?" vroeg Laurie, want Betsy was zijn bijzondere
lieveling, en hij was veel ongeruster over haar dan hij wilde toonen.

"Ze ligt nu een poosje op Moeders bed en voelt zich wat beter. De
dood van dat kindje heeft haar erg getroffen, maar verder geloof ik
dat het gevatte kou is. Hanna _zegt_ ook dat zij het denkt, maar ze
kijkt ongerust, en dat maakt me zenuwachtig," antwoordde Meta.

"Wat is de wereld toch een jammerdal," zuchtte Jo, met een wanhopig
gebaar haar kuif opstrijkend. "Pas zijn we de eene zorg te boven,
of er is weer een andere in aantocht! En nu moeder weg is, is er zoo
niets om je aan vast te houden; ik ben ten minste ten einde raad."

"Nou, maak maar geen stekelvarken van je zelf, dat staat je
niks. Strijk je lokken glad, Jo, en vertel m'eens, of ik ook aan je
moeder zal telegrafeeren of iets anders doen?" vroeg Laurie, die
zich nog niet had kunnen verzoenen met het verlies van de "eenige
schoonheid" zijner vriendin.

"Dat is het juist wat me zenuwachtig maakt," zei Meta. "Ik vind dat
we het moeder moeten berichten, wanneer Bets wezenlijk ziek is,
maar Hanna zegt, dat we het niet moeten doen, omdat Moeder Vader
niet alleen kan laten en het haar maar ongerust zou maken. Bets zal
wel niet lang ziek zijn en Hanna weet precies wat ze doen moet, en
Moeder zei, dat we naar haar moesten luisteren; dus moeten we ons,
dunkt mij, aan Hanna houden, hoewel ik het toch niet heel goed vind."

"Hm, ja, ik weet het niet; vraag het eens aan Grootvader, als de
dokter er geweest is."

"Ja, dat is goed; Jo, ga jij dadelijk Bangs halen, want we kunnen
over niets beslissen, voordat hij er geweest is," commandeerde Meta.

"Blijf waar je bent, Jo; ik ben de boodschaplooper van deze
inrichting," zei Laurie zijn pet grijpende.

"Heb je 't niet te druk?" begon Meta.

"Neen, ik heb mijn werk voor vandaag af."

"Werk je in de vacantie?" vroeg Jo.

"Ik volg het goede voorbeeld van mijn buren," was Laurie's antwoord,
toen hij de kamer uitstapte.

"Ik heb de beste verwachtingen van mijn jongen," zei Jo, hem met een
goedkeurenden glimlach naziende, terwijl hij over de heining sprong.

"O, ja, hij is nog al geschikt--voor een jongen," was Meta's eenigszins
onvriendelijk antwoord, want het onderwerp interesseerde haar niet.

Dokter Bangs kwam en verklaarde dat Bets kenteekenen van roodvonk
vertoonde, maar hij hoopte dat ze het in lichten graad zou
hebben, hoewel hij zeer ernstig keek bij het vernemen van de
Hummel-geschiedenis. Amy werd dadelijk weggezonden met een dosis
voorbehoedmiddelen; ze vertrok in alle statie, met Jo en Laurie
tot geleide.

Tante March ontving hen met haar gewone gastvrijheid.

"Wat moet je nu hebben?" vroeg zij, grimmig over haar bril
heenkijkende, terwijl de papegaai, die op de leuning van haar stoel
zat, krijschte:

"Ga weg; geen jongens hier!"

Laurie ging voor het raam staan en Jo deed haar verhaal.

"Juist wat te verwachten was, wanneer je moeder jullie toestaat bij
allerlei arme menschen in en uit te loopen. Amy kan blijven en zich
hier nuttig maken, als ze niet ziek wordt; maar dat zal wel--zij
ziet er nu al naar uit. Schrei niet, kind, ik word zenuwachtig,
als ik menschen zoo hoor snuffen."

Amy _was_ op het punt te gaan schreien, maar Laurie trok tersluiks
den papegaai bij zijn staart, wat dit dier een verschrikten schreeuw
ontlokte en hem op zoo'n dwazen toon "Genadige hemel!" deed roepen,
dat ze in plaats daarvan begon te lachen.

"Welke tijding heb je van je moeder?" vroeg de oude dame snibbig.

"Vader is veel beter," antwoordde Jo, terwijl ze haar best deed een
ernstig gezicht te zetten.

"Zoo, waarlijk? Nu, dat zal niet lang duren, denk ik. March had nooit
een sterk gestel," was het opbeurend antwoord.

"Ha, ha, schep vreugd in 't leven! Een
snuifje? Adieu! Adieu!" schreeuwde Polly, op zijn zitplaats
rondspringend, en met zijn poot naar de muts van de oude dame slaande,
toen Laurie hem achter haar rug kneep.

"Houd je bek, oneerbiedig, oud dier! en Jo, jij deed beter dadelijk
naar huis te gaan, in plaats van nog zoo laat rond te loopen met
zoo'n dolleman van een jongen als...."

"Houd je bek, oneerbiedig, oud dier!" riep Polly met een sprong van
den stoel aftuimelend, om den "dolleman van een jongen" na te zitten,
die bij dit laatste gezegde schudde van het lachen.

"Ik denk, dat ik het niet zal _kunnen_ uithouden, maar ik zal het
probeeren," dacht Amy, toen zij alleen bij tante March achtergelaten
werd.

"Ga weg, spook!" krijschte Polly, en bij dat onvriendelijk gezegde
kon Amy een zacht gesnuf niet onderdrukken.




HOOFDSTUK XVIII.

DONKERE DAGEN.


Bets kreeg het roodvonk, en was veel zieker dan iemand, behalve Hanna
en de dokter, vermoedde. De meisjes hadden volstrekt geen verstand van
zieken, en mijnheer Laurence mocht niet bij haar komen; dus richtte
Hanna alles naar haar zin in, en dokter Bangs die een drukke praktijk
had, deed wel alles wat hij kon, maar moest veel op de uitmuntende
verpleegster laten aankomen. Meta bleef thuis, uit vrees de besmetting
bij de Kings over te brengen, deed het huishouden en had een onrustig
en schuldig gevoel, wanneer zij brieven schreef, waarin van Bets'
ziekte geen melding werd gemaakt. Ze kon het maar niet goed vinden,
dat ze haar moeder moest misleiden, maar Moeder had haar aanbevolen
naar Hanna te luisteren, en Hanna wilde er niet van hooren, "dat
alles aan Mevrouw verteld zou worden, en dat men haar met zulk een
kleinigheid zou lastig vallen." Jo wijdde zich dag en nacht aan Bets,
en dit was geen zware taak, want Bets was uiterst geduldig en verdroeg
haar leed zonder klagen, zoolang ze maar eenigszins kon. Maar er kwam
een tijd, dat ze, bij verheffing van koorts, begon te spreken met
een heesche en gebroken stem, en op de dekens te spelen, alsof het
haar geliefde piano was, terwijl ze beproefde te zingen met een keel,
zoo gezwollen, dat ze geen geluid kon uitbrengen; een tijd, waarop ze
de welbekende gezichten rondom haar niet herkende, hen met verkeerde
namen aansprak en dringend om Moeder riep. Toen werd Jo angstig en
smeekte, dat Meta toch de waarheid schrijven mocht en zelfs Hanna
zei "dat ze er eens over denken zou, hoewel er geen gevaar was." Een
brief uit Washington vermeerderde nog de algemeene ongerustheid, want
mijnheer March was weer ingestort en kon nog in geen weken vervoerd
worden. Hoe somber schenen nu de dagen, hoe stil en treurig het huis,
en hoe gedrukt werden de zusjes onder het werken en wachten, terwijl
de angst voor Bets' toestand hen geen oogenblik losliet. Toen voelde
Meta--als in de eenzaamheid de tranen op haar werk droppelden--hoe
rijk ze geweest was in dingen, die met geen geld te betalen zijn: in
liefde, bescherming, vrede en gezondheid, de grootste schatten van het
leven. Toen leerde Jo in die donkere kamer, met dat geduldig lijdende
gezichtje altijd voor oogen, en dat zwakke stemmetje in haar ooren,
de schoonheid en beminnelijkheid van Bets' karakter pas ten volle
begrijpen en gevoelen, welk een groote en dierbare plaats ze in aller
harten besloeg, door haar onzelfzuchtig pogen, steeds voor anderen te
leven en de omgeving thuis aangenaam te maken. En Amy snakte in haar
ballingschap naar huis, om toch maar iets voor Bets te kunnen doen,
overtuigd, dat geen enkele dienst haar nu moeilijk of vervelend zou
toeschijnen, en zich met schaamte en berouw herinnerende, hoeveel
verzuimd werk die gewillige handjes voor haar afgemaakt hadden. Laurie
zwierf als een rustelooze geest door het huis, en de oude heer Laurence
sloot de groote piano, daar hij niet kon verdragen, te worden herinnerd
aan het kleine buurmeisje, dat zijn schemeruurtjes zoo aangenaam voor
hem placht te maken. Iedereen miste Bets. De melkboer, de bakker, de
kruidenier, de slager, allen vroegen naar haar; de arme vrouw Hummel
kwam vergeving vragen voor haar onbedachtzaamheid en tegelijkertijd
om een doodlaken voor haar Mina verzoeken; de buren zonden allerlei
versnaperingen en goede wenschen, en zelfs zij, die haar het best
kenden, stonden verwonderd over het groot aantal vrienden, dat hun
beschroomde, kleine Bets zich verworven had.

En ondertusschen lag ze te bed met de oude Johanna naast haar, want
zelfs in haar ijlen vergat zij haar ongelukkig protégeetje niet. Ze
verlangde naar haar katjes, maar wilde niet, dat men ze bij haar
zou brengen, uit vrees, dat ze ziek zouden worden, en in haar kalme
oogenblikken was ze vol bezorgdheid voor Jo. Zij zond allerlei aardige
boodschapjes aan Amy, en droeg de zusters op haar moeder te laten
weten, dat ze gauw schrijven zou. Dikwijls vroeg zij om potlood en
papier en probeerde een woordje te schrijven; Vader mocht niet denken
dat zij hem vergat. Maar weldra kwamen er niet meer zulke heldere
tusschenpoozen, en lag ze uren lang te woelen onder het uiten van
onsamenhangende woorden, of viel ze in een zwaren slaap, die haar geen
verkwikking bracht. Dr. Bangs kwam tweemaal op een dag. Hanna waakte
's nachts. Meta had altijd in haar schrijflessenaar een telegram
klaar liggen, dat elk oogenblik verzonden zou kunnen worden, en Jo
week niet van Bets' kamer.

De eerste December was een echte winterdag. Een gure wind loeide om
het huis, de sneeuw viel met groote vlokken en het jaar scheen zich
tot den dood voor te bereiden.

Toen dokter Bangs dien morgen kwam, beschouwde hij Bets aandachtig,
hield haar gloeiend handje een oogenblik in de zijne, legde het toen
zachtjes neer, en zei fluisterend tot Hanna:

"Als mevrouw March haar man verlaten kan, moet er om haar geschreven
worden."

Hanna knikte zonder spreken, want haar lippen beefden; Meta viel in een
stoel neer; alle kracht scheen haar bij 't hooren van die woorden te
ontzinken en Jo, die een oogenblik met een bleek gezicht roerloos had
gestaan, vloog naar beneden, greep het telegram, sloeg haar mantel om
en holde naar buiten in den storm. In een ommezien terug, was ze nog
bezig onhoorbaar haar mantel af te doen, toen Laurie binnenkwam met
een brief, die de heugelijke tijding bevatte, dat mijnheer March weer
vooruitging. Jo las hem met een dankbaar hart, maar dit verminderde
geenszins haar angst en droefheid en haar gezicht stond zóó treurig,
dat Laurie oogenblikkelijk vroeg:

"Wat is er, Jo? Is Bets erger?"

"Ik heb om Moeder getelegrafeerd," zei Jo, en begon met een wanhopig
gebaar haar overschoenen uit te trekken.

"Mooi zoo, Jo! Heb je dat op je eigen verantwoording gedaan?" vroeg
Laurie, terwijl hij haar zachtjes, ziende hoe haar handen beefden, op
de bank in de gang neerdrukte en haar de weerspannige schoenen uittrok.

"Neen, de dokter zei, dat het moest."

"O, Jo, zoo erg is het toch niet?" riep Laurie verschrikt.

"Ja, dat is het wel; ze kent ons niet, en spreekt zelfs niet meer over
de groene duifjes, zooals zij de wingerdbladen op het behang noemde;
zij lijkt niets meer op mijn eigen Bets, en er is niemand om het ons
te helpen dragen; Moeder en Vader beiden weg, en God schijnt ook zoo
ver af, dat ik Hem niet vinden kan."

De tranen stroomden de arme Jo langs de wangen, terwijl ze haar hand
hulpeloos uitstrekte, alsof zij in het donker rondtastte, maar Laurie
greep die in de zijnen, en fluisterde zoo goed hij kon met een brok
in zijn keel:

"Ik ben hier; steun maar op mij, Jo, beste Jo!"

Zij kon niet spreken, maar hield hem vast, en de warme druk van die
vriendenhand vertroostte haar bedroefd hart. Laurie zou erg graag iets
hartelijks en opbeurends gezegd hebben, maar hij kon geen woorden
vinden; hij bleef dus maar zwijgend haar gebogen hoofd streelen,
zooals hij haar moeder wel eens had zien doen.

En dit was nog beter dan woorden, want Jo voelde de onuitgesproken
sympathie en ondervond in zijn zwijgen den zoeten troost, dien liefde
in droefheid geeft. Na een poosje droogde ze de tranen af, die haar
hadden verlicht en met een dankbaar gezicht naar hem opziende, zei ze:

"Dank je, Teddy, ik ben nu al wat beter; ik heb al niet meer zoo'n
verlaten gevoel, en ik zal trachten het te dragen als het komt."

"Blijf maar hopen, dat zal je het best helpen, Jo. Je moeder komt nu
gauw, en dan zal alles wel goed gaan."

"Ik ben zoo blij, dat Vader tenminste wat beter is; het zal haar
nu niet zooveel kosten hem achter te laten. Och, och, het lijkt net
of alle ellende op eens gekomen is, en ik het zwaarste deel op mijn
schouders heb gekregen," zuchtte Jo, terwijl zij haar natten zakdoek
over haar knieën uitspreidde om te drogen.

"Laat Meta het dan maar op jou aankomen?" vroeg Laurie verontwaardigd.

"O neen, dat zou zij nooit doen; maar zij heeft onze Bets niet zóó
lief als ik; en zij zal haar niet zóó vreeselijk missen. Bets is
mijn geweten, en ik kan niet buiten haar! O, ik kan niet, ik kan
niet!" Jo's gezicht verdween weer achter den natten zakdoek en zij
schreide wanhopig; want tot nu toe had ze zich altijd goed gehouden en
geen traan gestort. Laurie streek met de hand over de oogen, maar hij
kon niet spreken, eer hij het krampachtig gevoel in zijn keel en het
beven van zijn lippen bedwongen had. Eindelijk, toen Jo's snikken wat
bedaarde, zei hij op hoopvollen toon: "Ik denk niet dat Bets sterven
zal; ze is zoo goed en we houden allemaal zoo ontzettend veel van haar;
ik geloof nooit, dat God haar nu al van ons zal wegnemen."

"De beste en liefste menschen sterven juist altijd," snikte Jo; maar
zij hield op met schreien; de woorden van haar vriend gaven haar toch
moed, in spijt van haar eigen twijfel en vrees.

"Arme meid, je bent heelemaal van streek, 't Gebeurt niet licht dat
je je zoo aan den grond voelt. Wacht maar eens, ik zal je in een
ommezientje wat opkwikken."

Laurie vloog met twee treden tegelijk de trap op, en Jo legde haar
vermoeid hoofd neer op Bets' bruine hoedje, dat niemand nog had
weggenomen van de tafel, waar ze het zelf den laatsten keer had
neergelegd. Het was of het tooverkracht bevatte, want de geduldige
gemoedsstemming van de zachtaardige eigenares scheen in Jo over te
gaan; en toen Laurie naar beneden kwam met een glas wijn, nam ze het
met een glimlach aan, en zei moedig: "Ik drink op de beterschap van
onze Bets! Je bent een goed dokter, Teddy, en een puik vriend! Hoe
zal ik het je ooit kunnen vergelden?" voegde ze er bij, toen de wijn
haar lichaam verkwikte, evenals de vriendelijke woorden haar ziel
nieuw leven hadden geschonken.

"Wacht maar, den een of anderen tijd zal ik mijn rekening wel inzenden,
en van avond zal ik je iets geven, wat alle vezels van je hart meer zal
verwarmen dan ankers wijn," beloofde Laurie, terwijl hij haar aankeek
met een gezicht, dat straalde van blijdschap over iets geheimzinnigs.

"Wat dan?" riep Jo, voor een oogenblik in haar verbazing haar verdriet
vergetende.

"Ik heb gisteren aan je moeder getelegrafeerd, en Brooke antwoordde
dat zij dadelijk komen zou; van avond kan ze al hier zijn, en dan
zal alles wel goed gaan. Ben je niet blij, dat ik het maar gedaan heb?"

Laurie sprak haastig en met een kleur van opgewondenheid, want hij
had zijn plannetje geheim gehouden, uit vrees dat de meisjes het niet
zouden goedkeuren, of dat het nadeelig voor Bets kon zijn. Jo werd
doodsbleek, vloog van de bank op en bracht Laurie, tot het toppunt
van verbazing, door plotseling haar armen om zijn hals te slaan en
met een blijden kreet uit te roepen: "O, Laurie, o, Moeder! wat _ben_
ik blij!" Zij begon niet weer te schreien, maar lachte zenuwachtig en
beefde en klemde zich aan haar vriend vast, heelemaal in de war door
dit plotselinge nieuws. Hoe verbaasd Laurie ook was, handelde hij toch
met groote tegenwoordigheid van geest; hij klopte haar op den rug,
en toen hij zag dat ze wat bijkwam, liet hij er een paar beschroomde
kussen op volgen, die Jo op eens weer tot zichzelf brachten. Zich
aan de trapleuning vasthoudend, duwde ze hem zachtjes weg, en zei
buiten adem: "Och, doe dat niet! Het was mal van me, maar je bent
zoo'n beste jongen, dat je het in spijt van Hanna toch gedaan hebt,
dat ik niet laten kon om je hals te vliegen. Vertel me er nu alles van,
en geef me alstjeblieft geen wijn meer, want daar kwam het van."

"Ik vond het niets erg!" plaagde Laurie, terwijl hij zijn das recht
schoof. "Ja, zie je, ik werd ongerust en Grootpapa ook. Wij meenden,
dat Hanna te veel de baas speelde en dat je moeder het behoorde te
weten. Ze zou het ons nooit vergeven, als er eens iets gebeurde. Dus
bracht ik er Grootpapa toe om te zeggen, dat het hoog tijd was,
dat er iets gedaan werd, en zoo vloog ik gisteren naar het kantoor,
want de dokter deed zoo ernstig en Hanna keek mij aan, alsof ze mijn
hoofd wou afslaan, toen ik voorstelde een telegram te zenden. Nu _kan_
ik nooit verdragen op mijn kop gezeten te worden, dus dit besliste de
zaak, en seinde het zoo gauw mogelijk. Je moeder is onderweg, dat weet
ik, en de laatste trein komt van nacht om twee uur aan. Ik zal haar
gaan halen; dus je hoeft nu alleen nog je verrukking te bedwingen,
en Bets rustig te houden, tot de geëerde dame hier is."

"Laurie, je bent een engel! Hoe zal ik je er ooit voor danken?"

"Vlieg mij maar eens weer om mijn hals; ik vond het nog al aardig,"
zei Laurie, terwijl hij haar ondeugend aankeek--iets wat hij in geen
veertien dagen gedaan had.

"Neen, dankje. Dat zal ik liever bij volmacht doen, als je grootvader
komt. Plaag mij niet, maar ga onmiddellijk naar huis om te slapen,
want je moet den halven nacht op zijn. Ontvang mijn zegen, Teddy!"

Jo was al sprekende achteruit geweken, en toen ze haar redevoering
geëindigd had, verdween ze plotseling in de keuken, waar zij op
de rechtbank neerviel en de vereenigde katten mededeelde, dat zij
"gelukkig, dol, _dol_ gelukkig" was, terwijl Laurie vertrok, in de
streelende overtuiging, dat hij dit zaakje nu eens netjes overlegd had.

"Dat is de bemoeiachtigste jongen, dien ik ooit gezien heb; maar ik
vergeef het hem en hoop dat onze mevrouw maar dadelijk zal komen,"
zei Hanna, met een zucht van verlichting, toen Jo haar het goede
nieuws vertelde.

Meta zat in stille verrukking den brief te herlezen, terwijl Jo de
ziekenkamer in orde bracht, en Hanna "het een en ander ging klaar
maken voor 't geval, dat er soms onverwachts eens iemand komen mocht."

Een ademtocht van nieuw leven scheen in het huis te zijn doorgedrongen,
en iets beters dan zonneschijn verhelderde de stille kamers; alles
scheen in de blijde verandering te deelen; Bets' vogel begon weer te
tjilpen en Jo ontdekte een half ontloken roosje aan Amy's rozenstruikje
op de vensterbank; 't was of het vuur buitengewoon vroolijk brandde,
en elken keer, wanneer de meisjes elkaar tegenkwamen, vloog er een
blijde glimlach over hun bleeke gezichten, terwijl ze elkander even
beetpakten en bemoedigend toefluisterden: "Moeder komt! Goddank,
Moeder komt!" Ieder was blij, behalve Bets; ze lag in een zware
verdooving, onbewust van hoop en vreugde, angst en gevaar. Het
was een droevig schouwspel--dat vroeger zoo lieve gezichtje, nu zoo
veranderd en zonder uitdrukking--de eens zoo bezige handjes, zoo slap
en vermagerd--die altijd vriendelijk glimlachende mond verstijfd--en
het anders zoo mooie, zorgvuldig opgemaakte haar, zoo ruig en verward
op het kussen. Den heelen dag lag ze zoo, behalve wanneer zij nu en
dan even tot bewustzijn kwam en om "water!" riep, met zulke droge
lippen, dat ze nauwelijks het woord konden uitspreken. Den heelen dag
zweefden Jo en Meta om haar heen, wakend, wachtend en hopend, en op
God en Moeder vertrouwend, en den heelen dag vielen de sneeuwvlokken,
gierde de wind en kropen de uren langzaam om. Maar eindelijk viel de
avond, en telkens wanneer de klok sloeg, zagen de zusters, die nog
steeds aan weerskanten van het bed zaten, elkander met schitterende
oogen aan, want ieder uur bracht hen nader tot de hulp, die komen
zou. De dokter was er geweest, en had gezegd, dat er denkelijk tegen
middernacht een verandering ten goede of ten kwade in zou treden,
en dat hij dan zou terugkomen.

Hanna was, door uitputting overmand, op de canapé, die aan het
voeteneinde van het bed stond, neergevallen en in diepen slaap
gezonken; de oude heer Laurence liep in de huiskamer op en neer, met
een gevoel, alsof hij liever voor een vijandelijke batterij zou komen
te staan, dan voor het angstig gelaat van mevrouw March, wanneer ze
tehuis kwam. Laurie lag op het haardkleedje en deed alsof hij sliep,
maar staarde in het vuur met een peinzenden blik, die zijn zwarte
oogen buitengewoon aantrekkelijk maakte.

Nooit vergaten de meisjes dien nacht, want geen slaap kwam in hun
oogen, terwijl zij samen de wacht hielden, met dat ondragelijke gevoel
van machteloosheid, dat ons in zulke uren overvalt.

"Wanneer God Bets spaart, zal ik nooit meer ontevreden zijn,"
fluisterde Meta ernstig.

"Wanneer God Bets spaart, zal ik mijn best doen Hem mijn heele leven
lief te hebben en te dienen," zei Jo even vurig.

"Ik wou dat ik geen hart had, het doet zoo zeer," zuchtte Meta een
poosje later.

"Wanneer het leven _dikwijls_ zoo moeilijk is als nu, weet ik niet
hoe we er door moeten komen," voegde Jo er moedeloos bij.

Daar sloeg de klok twaalf; en beiden vergaten alles, om Bets gade te
slaan, want ze meenden te zien, dat er een verandering kwam in haar
vermagerde trekken. Het huis was als uitgestorven; niets dan het geluid
van den wind verbrak de doodelijke stilte. De vermoeide Hanna sliep
door, en slechts de beide meisjes zagen de bleeke schaduw, die op het
bedje scheen te vallen. Een uur ging voorbij, waarin niets voorviel,
behalve dat Laurie zoo zacht mogelijk het huis verliet om naar het
station te gaan. Nog een uur--niemand kwam,--en allerlei angsten
over oponthoud door den storm, ongelukken onderweg en vooral over
een groote ramp te Washington, vervulden de harten der beide meisjes.

Het was over tweeën, toen Jo, die aan het venster stond en er over
dacht, hoe treurig de aarde onder haar doodskleed van sneeuw er uitzag,
een beweging bij het bed hoorde, en haastig omkijkende zag, hoe
Meta voor Moeders leuningstoel neerknielde, het gezicht in de handen
verborgen. Een kil angstgevoel liep de arme Jo als een rilling over den
rug: "Bets is dood," dacht ze, "en Meta durft het mij niet te zeggen."

In een oogwenk was zij weer op haar post, en voor haar overspannen blik
scheen er een groote verandering te zijn voorgevallen. De koortsgloed
en de pijnlijke trek waren verdwenen, en het dierbare gezichtje zag er
in die onbeweeglijke kalmte zoo vreedzaam en rustig uit, dat Jo geen
behoefte aan tranen en klachten gevoelde. Zij boog zich diep over
haar liefste zusje heen, kuste het klamme voorhoofd met de innige
teederheid en fluisterde zacht: "Vaarwel, mijn lieve Bets, vaarwel!"

Opgeschrikt door die beweging, sprong Hanna overeind uit den slaap,
keek, bij het bed gekomen, Bets aandachtig aan, betastte haar handen,
luisterde aan haar mond, wierp toen haar boezelaar over het hoofd,
viel op een stoel neer en riep, al heen en weer wiegend, op gesmoorden
toon: "De koorts is af, ze ligt in een natuurlijken slaap, haar
huid is vochtig, en ze haalt gemakkelijk adem. God zij gedankt. O,
groote goedheid!"

Voordat de meisjes de heerlijke waarheid konden gelooven, kwam de
dokter binnen en bevestigde haar. Hij was een eenvoudig man, maar zijn
gelaat scheen allen toe als dat van een engel, toen hij glimlachte en
met een vaderlijken blik tot hen zei: "Ja, lieve kinderen, ik denk,
dat de kleine meid er dit keer door zal komen. Houdt het huis rustig;
laat haar slapen en geef haar als ze wakker wordt...."

Wat ze geven moesten, hoorden ze geen van beiden, want zij slopen
naar het donkere portaal, en daar zaten ze op de trap, met de armen
om elkaar heen geslagen, de harten te vol van blijdschap om iets te
zeggen. Toen ze terugkwamen om door de oude Hanna gekust en gepakt te
worden, vonden ze Bets in gerusten slaap in haar gewone houding, met
haar rechterwang op haar hand; de doodelijke bleekheid was verdwenen
en haar adem ging rustig, alsof zij pas in slaap gevallen was.

"Als Moeder nu maar kwam!" zei Jo, toen de winterdageraad begon aan
te breken.

"Kijk," zei Meta, terwijl ze met een half geopend wit roosje aankwam,
"ik dacht dat dit misschien nog niet eens open zou zijn, om in Bets'
hand te leggen, als ze--van ons weggegaan zou zijn. Maar het is
van nacht uitgekomen, en nu zal ik het hier in mijn vaasje zetten;
als onze lieveling dan wakker wordt, zal het eerste wat zij ziet dit
roosje en Moeders gezicht zijn."

Nooit was de zon zoo schoon opgegaan, en nooit had de wereld er zoo
heerlijk uitgezien, in de vermoeide oogen van Meta en Jo, als toen
ze in den vroegen morgen naar buiten keken, en hun lange, treurige
nachtwaak voorbij was.

"Het lijkt net een sprookjeswereld," zei Meta, terwijl ze bij zichzelf
glimlachte en achter het gordijn staande den blik over het schitterende
schouwspel liet gaan.

"Hoor!" riep Jo, opspringend.

Ja, daar klonk een geluid van paardenbellen beneden voor de deur, een
kreet van Hanna en Laurie's stem, die op een vroolijken fluistertoon
zei:

"Meisjes, ze is er! Ze _is_ er!"




HOOFDSTUK XIX.

AMY'S TESTAMENT.


Terwijl dit alles thuis voorviel, had Amy een moeilijken tijd bij
Tante March. Haar ballingschap viel haar zwaar en voor 't eerst in
haar leven besefte ze hoeveel liefde en toegevendheid thuis haar deel
waren. Tante March gaf nooit iemand toe, daar was ze in principe tegen;
maar ze meende het goed, want ze vond het kleine, welgemanierde meisje
heel lief, en tante March had een teer plekje in haar oud hart voor
de kinderen van haar neef, hoewel ze het niet raadzaam vond daarvoor
uit te komen. Op haar manier deed ze haar best om Amy genoegen te
doen, maar och, hoever sloeg ze de plank mis! Sommige oude menschen
behouden een jong hart, ondanks hun rimpelige wangen en grijze haren;
ze kunnen deelen in kinderlijke genoegens en verdrietelijkheden, hebben
er slag van 't jonge volkje op zijn gemak te zetten, met hen te spelen
en te praten op een echt vriendschappelijke manier. Maar Tante March
bezat deze gave niet, en ze verveelde Amy doodelijk met haar regels
en bevelen, haar stijve manieren en lange, droge redenaties. Daar
ze dit kind volgzamer en zachtzinniger vond dan haar zuster, rekende
de oude dame het zich ten plicht, zoovéél mogelijk een tegenwicht te
geven tegen de vrijheid en toegevendheid, die Amy thuis genoot. Ze nam
haar logéetje dus eens flink onderhanden, en behandelde haar, zooals
zij zelf zestig jaar geleden behandeld was, een methode, die Amy diep
ongelukkig maakte en haar een gevoel gaf, alsof ze een vliegje was in
het web van een onmeedoogende spin. Elken morgen moest ze de kopjes
omwasschen en de ouderwetsche theelepeltjes, den grooten zilveren
trekpot en de glazen wrijven, tot ze glommen. Daarna moest ze stof
afnemen, en wat een geduldsoefening was dat! Geen stofje ontsnapte aan
het oog van Tante March, en al de meubelen hadden gedraaide pooten en
allerlei snijwerk, dat nooit geheel naar haar zin behandeld werd. Dan
moest Polly zijn eten hebben en de schoothond gekamd, en een dozijn
boodschappen trap op trap af gedaan worden, om allerlei dingen te
halen of bevelen over te brengen, want de oude dame was slecht ter been
en kwam maar zelden uit haar stoel. Na deze vervelende werkjes moest
Amy haar lessen opzeggen, wat nog de grootste beproeving van alles was.

Dan mocht ze zich een uur ontspannen en spelen. Wat haalde zij daar
haar hart aan op! Laurie kwam elken dag en wist meestal Tante March
te bepraten, dat Amy met hem uit mocht gaan; ze gingen dan wandelen
of rijden en hadden ontzaglijk veel plezier. Na het eten moest Amy
voorlezen en stil zitten, terwijl de oude dame een slaapje deed,
dat gewoonlijk een uur duurde, daar ze bij de eerste bladzijde al
indommelde. Dan kwam er verstelwerk voor den dag of handdoeken om
te zoomen, en Amy naaide totdat het donker werd, uiterlijk heel
zachtzinnig, maar innerlijk heftig in opstand, en daarna mocht ze
tot theetijd doen wat ze wilde. De avonden waren nog het allerergst;
dan begon Tante March eindelooze verhalen uit haar jeugd te doen,
die Amy zoo "afgrijselijk vervelend" vond, dat ze altijd blij was
als zij naar bed kon gaan, telkens weer vast van plan haar treurig
lot onder de dekens te beweenen, maar altijd vast in slaap, eer ze
meer dan een paar tranen had te voorschijn gebracht.

Waren Laurie en de oude Esther, de kamenier, er niet geweest, dan,
meende ze, zou ze dien verschrikkelijken tijd nooit doorgekomen
zijn. De papegaai alleen was al in staat haar dol te maken; want hij
merkte dadelijk, dat ze hem niet bewonderde en wreekte zich door
zoo kwaadaardig mogelijk te zijn. Hij trok haar aan het haar, als
ze dicht bij hem kwam, gooide zijn brood en melk omver, om haar te
plagen, wanneer zij pas zijn kooi had schoongemaakt, maakte Mop aan
het blaffen door naar hem te pikken als de oude dame sliep, schold
Amy uit terwijl er bezoek was, en gedroeg zich in alle opzichten
als een onuitstaanbare, oude vogel. Den hond kon ze ook niet _zien_;
het was een vet, kwaadaardig dier, dat tegen haar bromde en jankte,
als ze zijn toilet maakte, en dat, als hij wat te eten wou hebben,
op zijn rug ging liggen, met alle vier de pooten in de lucht en het
onnoozelste gezicht van de wereld, een vertooning die ongeveer twaalf
maal op een dag plaats had. De keukenmeid had een slecht humeur,
de oude koetsier was doof, en Esther nog de eenige die ooit van het
kind notitie nam.

Esther was een Française, die al verscheiden jaren bij "Madame,"
zooals ze Tante noemde, had gewoond, en die de oude dame aardig onder
den duim had, omdat deze niet buiten haar kon. Haar eigenlijke naam
was Estelle, maar tante March beval haar een anderen aan te nemen,
en ze gehoorzaamde, onder voorwaarde, dat "Madame" nooit van haar zou
eischen, ook van godsdienst te veranderen. Amy was erg met Mademoiselle
ingenomen, en de Française vertelde haar dikwijls grappige verhalen
uit haar leven in Frankrijk, als Amy bij haar zat, terwijl Esther de
kanten jabots en andere fraaiïgheden van Madame in orde bracht. Zij
liet haar ook door het huis dwalen om al de wonderlijke en aardige
dingen te bekijken, die er in groote kleerkasten en ouderwetsche
kisten bewaard werden; want Tante March had, als een ekster, van alles
verzameld. Amy werd vooral altijd weer getrokken naar een Indisch
kabinet, vol vreemde laatjes, vakjes en verborgen hoekjes, waar
allerlei sieraden in geborgen waren; sommige heel kostbaar, sommige
alleen maar vreemd, maar alle min of meer antiek. Amy vond het "dol"
al die dingen te bezichtigen en te schikken, vooral de juweelkastjes,
waarin, op fluweelen kussentjes, de ornamenten rustten, die jaren
geleden de een of andere schoone hadden getooid. Het stel granaten, dat
Tante March gedragen had, toen ze voor 't eerst uitging, de paarlen,
die haar vader haar op haar trouwdag had gegeven, de diamanten van
haar bruidegom, de gitten trouwringen en spelden, de vreemdsoortige
medaillons met portretten van overleden vrienden en treurwilgjes van
haarwerk aan den achterkant; de kleine bloedkralen armbandjes, die
haar eenig dochtertje had gedragen, het groote, gouden horloge van
Oom March, met het roode cachet, waarmee zooveel kinderhandjes hadden
gespeeld, en heelemaal alleen, in een apart doosje, de trouwring van
Tante March, die nu veel te nauw was voor haar dikke vingers, maar die,
als het kostbaarste van al die kleinoodiën, zorgvuldig weggeborgen was.

"Wat zou Mademoiselle kiezen, als ze mocht?" vroeg Esther, die er
altijd bij zat om een oogje op de kostbaarheden te houden en ze weer
weg te sluiten.

"Ik vind de diamanten het mooist, maar daar is geen halsketting bij, en
ik houd zooveel van kettinkjes, ze staan zoo netjes. Dit zou ik kiezen
als ik mocht," zei Amy, terwijl ze met bewondering een snoer gouden
en ebbenhouten kralen bekeek, waaraan een zwaar gouden kruis hing.

"Dat zou ik ook heel graag hebben, maar niet voor een halsketting,
o neen, voor mij was het een prachtige rozenkrans, en als een goed
katholieke zou ik hem daarvoor ook gebruiken," zei Esther, de ketting
met verlangende blikken aanziende.

"Net zoo als die snoer houten kralen, die over je spiegel hangen,
en die zoo lekker ruiken?" vroeg Amy.

"Ja zeker, om bij te bidden. Het zou de heiligen stellig genoegen
doen, wanneer men zooiets moois als dit voor rozenkrans gebruikte,
in plaats van het als een sieraad te dragen."

"Je schijnt veel troost in je gebeden te vinden, Esther, want je komt
daarna altijd zoo kalm en tevreden beneden. Ik wou, dat het met mij
ook zoo was."

"Wanneer Mademoiselle Katholiek was, zou zij den waren troost ook
vinden; maar nu dit niet zoo is, zou het toch goed zijn, wanneer
Mademoiselle zich iederen dag een poosje afzonderde om te bidden,
zooals die goede mevrouw deed, bij wie ik in betrekking was, voor ik
bij Madame kwam. Zij had een klein bidkamertje en vond daar troost
voor allerlei verdriet."

"Zou het goed voor me zijn, om dat ook te doen?" vroeg Amy, die in haar
eenzaamheid behoefte voelde aan de een of andere soort van bijstand,
en merkte dat ze haar boekje vergat, nu Bets niet bij haar was om er
haar aan te herinneren.

"Het zou charmant zijn; en als u wilt, zal ik met alle genoegen het
kleine kleedkamertje voor u inrichten. Zeg er maar niets van aan
Madame, maar ga er dan, als ze slaapt, alleen zitten om aan goede
dingen te denken en den lieven God om het herstel van uw zuster
te bidden."

Esther was waarlijk vroom en volkomen oprecht in haar raad, want
ze had een liefhebbend hart en veel medelijden met de zusjes in hun
droefheid. Amy vond het denkbeeld prachtig en liet Esther het kleine
kamertje in orde brengen, dat naast het hare was.

"Ik wou dat ik wist, wie al die mooie dingen zullen krijgen, als
Tante March sterft," zei ze, terwijl ze langzaam den rozenkrans weer
op haar plaats legde en de juweeldoosjes één voor één sloot.

"U en uw zusters. Ik weet het; Madame heeft me in haar vertrouwen
genomen; ik was bij het maken van haar testament, en zoo zal het zijn,"
fluisterde Esther glimlachend.

"Wat heerlijk! maar ik wou liever dat Tante ze ons nu gaf," zei Amy,
met een laatsten blik op de diamanten.

"De jonge dames zijn nog te jong om die dingen te dragen. De eerste,
die verloofd is, krijgt de paarlen, heeft Madame gezegd; en ik denk
haast wel, dat u dat turkooizen ringetje zult krijgen als u heengaat,
want Madame is tevreden over uw gedrag en goede manieren."

"Denk je dát? O, ik zal verder een lammetje zijn, als ik dat mooie
ringetje krijg! Het is zooveel mooier dan dat van Kitty Bryant. Ik
houd toch wel van Tante March," en Amy paste het ringetje met een
verheugd gezicht, en nam zich vast vóór het te verdienen.

Van dien dag af was ze een model van gehoorzaamheid, en de oude dame
zag dit welgevallig aan als een gevolg van haar opvoedkunde. Esther
bracht een tafeltje in het kamertje, zette er een voetenbankje voor en
hing er een plaat boven, die ze uit een der kamers genomen had. Zij
dacht niet dat die plaat veel waarde had, maar daar het onderwerp
haar geschikt voorkwam, leende zij haar voor dat doel, wel wetende dat
Madame het nooit zou bemerken en er ook niet om geven zou, al deed zij
het. Het was evenwel een kostbare copie van een der meest beroemde
schilderijen ter wereld, en Amy met haar schoonheidszin werd nooit
moede te kijken naar het zachte gelaat der heilige moeder, terwijl
haar hart met teedere gedachten aan haar eigen moedertje vervuld
was. Op het tafeltje legde zij haar bijbeltje en haar gezangboek,
en zette daarnaast een vaas met de mooiste bloemen, die Laurie
haar bracht. Elken dag nu ging Amy hier een poosje alleen zitten,
om aan goede dingen te denken en den lieven God te bidden dat Bets
beter mocht worden. Esther had haar ook een rozenkrans van zwarte
kralen met een zilveren kruis gegeven, maar die had Amy zonder hem
te gebruiken opgehangen, betwijfelend of zoo iets wel hoorde bij
protestantsche gebeden.

Amy nam dit alles hoogst ernstig op, want daar zij zoo alleen buiten
het veilige, ouderlijke nest moest blijven, voelde ze dringend behoefte
aan een vriendelijke hand, waaraan ze zich kon vastklemmen. Nu
ze de hulp van haar moeder miste om zichzelf te begrijpen en te
beheerschen, deed zij eerlijk haar best den goeden weg te vinden en
daarop vertrouwend voort te gaan. Maar Amy was nog een heel jonge
pelgrim en op het oogenblik scheen haar last haar ondraaglijk zwaar
toe. Ze trachtte zichzelf te vergeten, vroolijk te blijven en tevreden
te zijn met te doen wat goed was, al merkte niemand het op en al werd
ze door niemand geprezen. In haar eerste poging om héél braaf en goed
te wezen, besloot zij haar testament te maken, net als Tante March
gedaan had; zoodat _als_ ze ziek mocht worden en kwam te sterven,
haar bezittingen naar recht en billijkheid zouden verdeeld worden. De
gedachte alleen dat ze haar kleine schatten zou moeten opgeven,
kostte haar heel wat, want ze waren in haar oogen even kostbaar als
de juweelen van de oude dame.

Gedurende haar speeluren schreef zij dit gewichtig document zoo goed
ze kon, met eenige hulp van Esther, wat betreft de wettelijke termen,
en toen de goedhartige Fransche haar naam geteekend had, viel Amy een
pak van het hart en legde ze het papier weg, om het aan Laurie te laten
zien, op wien haar keuze als tweeden getuige gevallen was. Daar het
den heelen morgen regende, ging ze naar boven, om zich in een der
groote kamers te amuseeren, Polly voor gezelschap meenemende. In
deze kamer was een kleerkast vol ouderwetsche costumes, waarmee
Esther haar toestond te spelen, en het was voor Amy een geliefkoosde
uitspanning, zich in die verkleurde prachtgewaden uit te dossen, en
voor den grooten spiegel heen en weer te wandelen, onder het maken
van sierlijke buigingen en het zwaaien van een langen sleep, die
"zoo echt deftig ruischte."

Op den dag van het testament was ze hier zóó druk mee bezig, dat
ze Laurie niet hoorde bellen en ook niet zag hoe hij om een hoekje
van de deur gluurde, terwijl ze op en neer stapte, met haar waaier
speelde, haar hoofd heen en weer draaide, dat met een grooten, rosen
hoed versierd was, zonderling afstekend bij haar blauw zijden japon
en gelen onderrok. Amy moest voorzichtig loopen, om de schoenen met
hooge hakken, en het was een allerdolst gezicht, zooals Laurie later
aan Jo vertelde, haar in dat fraaie toilet te zien voorttippelen,
met Polly achter haar aan, die al zijn best deed haar na te bootsen,
terwijl hij nu en dan stil stond om te lachen, of uit te roepen: "Zijn
wij niet mooi? Ga weg, leelijkerd! Hou je bek! Kus me, liefje; ha, ha!"

Nadat Laurie met moeite een uitbarsting van vroolijkheid had bedwongen,
uit vrees hare majesteit te beleedigen, klopte hij aan, en werd
minzaam ontvangen.

"Ga zitten, terwijl ik dezen boel wegberg; en dan wou ik je graag over
iets heel ernstigs raadplegen," zei Amy, toen ze haar pronkgewaad
vertoond en Polly in een hoek gejaagd had. "Dat beest is de plaag
van mijn leven," zuchtte ze, terwijl ze de rose verhevenheid van haar
hoofd nam, en Laurie schrijlings op een stoel ging zitten. "Gisteren,
toen Tante sliep en ik mijn best deed zoo stil als een muis te zijn,
begon Polly opeens in zijn kooi te schreeuwen en te klapwieken. Ik liet
hem er dus uit en vond er een groote spin in. Toen ik het griezelige
dier wegjoeg, kroop het onder de boekenkast; Polly was er dadelijk
bij; hij bukte en keek onder de kast, en riep op zijn dwazen toon
met een knipoogje: "Kom er uit en ga mee wandelen, liefje." Ik _kon_
niet helpen dat ik moest lachen, maar Pol begon te vloeken, zoodat
Tante wakker werd en ons alle twee beknorde."

"Nam de spin de invitatie van den ouden heer aan?" vroeg Laurie
geeuwend.

"Ja, hij kwam er uit, en Pol ging doodelijk verschrikt aan den haal
en klauterde op Tante's stoel; al schreeuwend: "Pak hem, Pak hem,"
terwijl ik de spin ving.

"Dat is een leugen! Lieve lorre!" krijschte de papegaai, naar Laurie's
voeten pikkende.

"Ik zou je den nek omdraaien, als je van mij was, oude plaaggeest,"
riep Laurie, terwijl hij zijn vuist schudde tegen den vogel, die zijn
kop op zij hield en zeer ernstig riep:

"Goed geslapen? goeden morgen, meneer!"

"Ziezoo, nu ben ik klaar," zei Amy, nadat zij de kleerkast gesloten en
een papier uit haar zak gehaald had. "Lees dit eens, als 't je blieft,
en vertel mij eens of het in den vorm en goed is. Ik vond, dat ik het
moest doen, want het leven is onzeker, en ik zou niet graag willen,
dat er oneenigheid ontstond bij mijn graf."

Laurie beet zich op de lippen, wendde zich een weinig van de in
gedachten verzonken spreekster af, en las, de spelling in aanmerking
genomen, met loffelijken ernst:



    MIJN LAATSTE WIL EN TESTAMENT.


    "Ik, Amy Curtis March, in de volle bezitting van mijn verstandige
    vermogens geef en vermaak al mijn aardse bezittingen--dat is te
    zeggen, namelijk:

    "Aan mijnen vader mijne beste teekeningen, schetsen, portefeuilles
    en kunstwerken, met de leisten. Ook mijn spaarpot, om mee te doen
    wat hij wil.

    "Aan mijne moeder al mijn kleederen, behalve de blauwe boezelaar
    met de zakjes--ook mijn portret en mijn medaljon met mijn
    hartelijke liefde.

    "Aan mijn lieve zuster Margaretha geef ik mijn turkoos ringetje
    (als ik het krijg), verder het groene doosje met de duifjes er op,
    ook het stukje echte kant voor om haar hals, en mijn schets van
    haar als een souvenier.

    "Aan Jo vermaak ik mijn brosje, dat eene dat met lak gemaakt
    is, en mijn bronsen inktkookertje (zij heeft zelf het dekseltje
    weggemaakt) en mijn beeldrig konijntje van plijster, omdat het
    mij spijt, dat ik haar verhaal verbrant heb.

    "Aan Betsy (als zij mij overleeft) geef ik mijne poppen en het
    kleine kasje, mijn waaier, mijn linnen boorden en mijn verlakte
    pantoffeltjes, die ze misschien wel zal kunnen dragen, omdat ze
    wel mager zal zijn als ze beter word. Ook betuig ik haar hierbij
    mijn berouw dat ik ooit om haar ouwe Johanna gelachen heb.

    "Aan mijn vriend en buurman Theodoor Laurence vermaak ik mijn
    papiermaarsjee portefeuille en mijn model in klei van een paard,
    al heeft hij ook gezegd dat het geen hals had. Daarenboven uit
    erkentelijkheid voor zijn groote vriendelijkheid in de ure der
    beproeving een mijner kunstwerken naar keus. De Noter-Dame is
    het beste.

    "Aan onzen eerwaardigen weldoener, den heer Laurence, laat ik na
    mijn roode doosje met het spiegeltje in het deksel, dat goed voor
    zijn pennen zal zijn, en hem de jonge afgestorvene zal herinneren,
    die hem dankt voor al zijn gunsten aan haar familie en vooral
    aan Bets bewezen.

    "Aan mijn liefste vriendinnetje, Kitty Bryant, schenk ik mijn
    blauwen boezelaar en mijn ringetje van gouddraad met een kus.

    "Aan Hanna geef ik de hoedendoos, die zij zoo graag wou hebben
    en al het verstelwerk dat ik nalaat, hopende dat ze mijner er
    bij zal gedenken.

    "En nu ik over mijn voornaamste bezittingen heb beschikt, hoop ik
    dat allen tevreden zullen zijn en niets ten nadeele van de doode
    zullen zeggen. Ik vergeef iedereen en hoop dat we elkander zullen
    wederzien, wanneer de bazuin zal klinken. Amen.

    "Onder deze erflating of testament zet ik mijn handteekening en
    verzegel het heden den 20sten November Anno Domino 18..


                    Amy Curtis March

    "Getuigen

                    Estelle Valnor
                    Theodoor Laurence."



De laatste naam was met potlood geschreven, en Amy verzocht Laurie,
dien met inkt over te schrijven en het stuk behoorlijk voor haar
te verzegelen.

"Wie heeft je dat in 't hoofd gebracht? Heeft iemand je soms verteld,
dat Bets haar dingen heeft weggegeven?" vroeg Laurie ernstig, toen
Amy een stukje rood band, een pijp lak, een kaars en een cachet voor
den dag haalde.

Zij legde het hem uit, en vroeg toen angstig: "Wat zei je van Bets?"

"Het spijt mij, dat ik er over begonnen ben, maar nu ik dat eenmaal
gedaan heb, zal ik het je vertellen. Ze voelde zich op een dag zoo
naar, dat ze tegen Jo zei, dat ze haar piano aan Meta, haar vogel aan
jou, en de arme, oude pop aan Jo wou geven, die er wel om harentwil
van houden zou. Het speet haar, dat ze zoo weinig weg te geven had,
maar ze liet ons allemaal een lokje van haar haar, en haar hartelijkste
groeten aan Grootpapa. _Zij_ dacht geen oogenblik aan een testament."

Al sprekende, teekende en verzegelde Laurie het document, en keek
niet op, voordat een groote traan op het papier viel. Amy's gezicht
stond diep bedroefd, maar ze vroeg alleen: "Maken de menschen ook
weleens postscriptums onder hun testament?"

"Ja, een codicil noemt men dat."

"Zet dan onder het mijne--dat ik verlang, dat al mijn krullen zullen
worden afgeknipt en onder mijn vrienden verdeeld. Ik vergat het,
maar ik zou toch wel willen, dat het gedaan werd, al zal ik er dan
wel wat raar uitzien."

Laurie voegde het er bij, glimlachend om Amy's laatste en grootste
opoffering. Vervolgens amuseerde hij haar een uur lang, en toonde veel
belangstelling in al haar wederwaardigheden. Maar toen hij heenging,
hield Amy hem even terug en fluisterde met bevende lippen: "Is Bets
werkelijk in gevaar?"

"Ik vrees van ja, maar we moeten er maar het beste van hopen; schrei
dus niet, kleintje!" en Laurie sloeg op broederlijke wijze zijn arm
om haar heen, wat haar merkbaar vertroostte.

Toen hij weg was, ging Amy naar haar "bidkamertje," en terwijl ze
daar in den schemer zat, bad zij voor Bets, onder een stroom van
tranen en met een diep bedroefd hart, en voelde ze dat een millioen
turkooizen ringen haar het verlies van haar lief zusje niet zouden
kunnen vergoeden.




HOOFDSTUK XX.

IN VERTROUWEN.


Ik geloof niet, dat er woorden zijn, waarmee ik de ontmoeting van
mevrouw March met haar dochters kan beschrijven. Zulke uren zijn
heerlijk om te doorleven, maar men kan er niet goed over spreken;
daarom zal ik dit maar aan de verbeelding van mijn lezers overlaten,
en alleen zeggen, dat ze zich óver- en óvergelukkig voelden, en
dat Meta's wensch vervuld werd, want de eerste dingen, waarop Bets'
blik viel, toen ze uit haar eersten, verkwikkenden slaap ontwaakte,
_waren_ het roosje en Moeders gezicht. Nog te zwak om zich over iets
te verwonderen, glimlachte Bets dus slechts, en nestelde zich in de
liefhebbende armen, die haar omvat hielden, met het zalige gevoel dat
haar smachtend verlangen eindelijk bevredigd was. Toen viel ze weer in
slaap, en de meisjes bedienden hun moeder, want ze wilde de vermagerde
handjes niet losmaken, die de hare, zelfs in den slaap, omvat hielden.

Hanna had een kolossaal ontbijt voor de reizigster opgedischt, omdat
ze op geen andere manier haar blijdschap wist lucht te geven, en Meta
en Jo voerden hun moeder, als plichtmatige jonge ooievaars, terwijl
ze luisterden naar haar gefluisterd verhaal over Vaders toestand,
de belofte van Brooke om bij hem te blijven en hem op te passen, het
gedurig oponthoud, dat de storm op de terugreis had veroorzaakt en de
onuitsprekelijke verlichting, die Laurie's hoopvol gezicht haar gegeven
had, toen ze, uitgeput door vermoeidheid, angst en koude, aankwam.

Wat was dat een vreemde en toch gelukkige dag! Buiten zoo
schitterend en vroolijk, want iedereen scheen de eerste sneeuw te
willen verwelkomen; binnen zoo rustig en kalm, daar allen sliepen,
uitgeput door het waken. Een ware Sabbathstilte heerschte in het huis,
terwijl de glimlachende Hanna aan de deur de wacht hield. Met het
heerlijke gevoel, dat er een drukkende last van hen was afgewenteld,
sloten Meta en Jo hun vermoeide oogen, tot rust gekomen als door
storm voortgezweepte scheepjes, die eindelijk in een veilige haven
waren beland. Mevrouw March wilde geen oogenblik Bets' zijde verlaten,
maar sliep in den grooten leuningstoel, gedurig wakker schrikkend om
naar haar kind te kijken, haar aan te raken en zich over haar heen
te buigen, als een gierigaard over een herwonnen schat.

Intusschen vloog Laurie weg om Amy te vertroosten, en deed zijn
verhaal zóó welsprekend, dat Tante March waarlijk zelf moest "snuffen"
en geen enkele maal zei: "Ik heb het wel gezegd!" Amy gedroeg zich
heel verstandig bij deze gelegenheid; het scheen werkelijk, alsof de
goede gedachten in het bidkamertje al vrucht begonnen te dragen. Zij
droogde spoedig haar tranen, bedwong haar ongeduld om haar moeder
te zien en dacht geen oogenblik aan het turkooizen ringetje, toen
de oude dame van harte instemde met Laurie's verzekering, dat ze
zich gedroeg "als een ferme, kleine meid". Zelfs Polly scheen er
van onder den indruk, want hij noemde haar "meisjelief" en verzocht
haar op zijn vriendelijksten toon: "Ga wat wandelen, liefje." Amy
zou graag uitgegaan zijn om van het mooie winterweer te genieten;
maar toen ze merkte, dat Laurie knikkebolde van den slaap, in spijt
van zijn mannelijke pogingen het te verbergen, haalde ze hem over
wat op de canapé te gaan liggen, terwijl zij een briefje aan haar
moeder schreef. Ze was er lang mee bezig, en toen ze terugkwam, lag
hij in een diepen slaap, met de armen onder het hoofd, terwijl Tante
March de gordijnen had laten vallen, en in een plotselingen aanval
van goedhartigheid er bij zat zonder iets te doen.

Na een poosje begonnen ze te vreezen, dat hij misschien wel niet voor
den avond zou wakker worden, en dat zou hij ook niet geworden zijn,
wanneer hij niet was opgeschrikt door een vreugdekreet van Amy bij
het zien van haar moeder.

Er waren dien dag waarschijnlijk wel veel gelukkige, kleine meisjes in
en rondom de stad, maar ik ben overtuigd dat Amy het gelukkigst van hen
allen was, toen ze op haar moeders schoot zat en haar wederwaardigheden
vertelde, troost en vergoeding ontvangende in den vorm van goedkeurende
glimlachjes en innige liefkoozingen.

Ze waren samen alleen in het bidkamertje, waartegen haar moeder geen
bezwaren had, toen haar was uitgelegd hoe het gebruikt werd.

"Integendeel, ik keur het heel goed, lieve kind," zei ze, van den
stoffigen rozenkrans naar het veelgebruikte boekje en de mooie plaat
met den krans van klimopbladeren ziende. "Het is een uitmuntend plan,
een plaatsje te hebben, waar wij rustig alleen kunnen zijn, wanneer ons
iets hindert of bedroeft. Er zijn veel moeilijke tijden in ons leven,
maar we kunnen die altijd verdragen, wanneer wij op de rechte plaats
hulp zoeken. Ik hoop, dat mijn kleine meid bezig is dit te leeren?"

"Ja, Moeder, en als ik thuis kom, zal ik in de groote hangkast een
hoekje leegmaken, waar ik mijn boeken kan neerleggen en de copie
ophangen van deze plaat, die ik geprobeerd heb na te maken. Het
gezicht van de vrouw is niet goed; dat is te mooi voor me om goed na te
teekenen, maar het kindje is beter gelukt, en ik houd er erg veel van."

Toen Amy het glimlachend Christuskind op den schoot der madonna
aanwees, zag mevrouw March iets aan het opgeheven handje, dat haar
deed glimlachen. Ze zei niets, maar Amy begreep den blik, en na een
oogenblik zwijgen ging zij ernstig voort:

"Ik had u ook hierover willen spreken, maar ik vergat het. Tante gaf
mij vandaag dit ringetje. Ze riep me bij zich en kuste me, en zei
dat ik haar eer aandeed, en dat ze me wel graag altijd bij zich zou
willen houden. Kijk, dit aardige ringetje heeft Tante erbij gegeven
om den ring tegen te houden, hij is me nog te wijd. Ik wou ze zoo
graag dragen, Moeder. Mag ik?"

"Ze zijn heel mooi, maar ik vind je nog wel wat jong voor zulke
sieraden, Amy," zei mevrouw March, met een blik op het ronde handje,
waaraan de blauwe steenen schitterden, vastgehouden door twee kleine
gouden, in elkander gevatte handjes.

"Ik zal mijn best doen niet ijdel te zijn," beloofde Amy; "ik geloof
ook niet, dat ik er blij mee ben _alleen_ omdat ik ze mooi vind,
maar ik zou ze graag dragen, zooals het meisje in het verhaal haar
armband, om mij aan iets te herinneren.

"Meen je aan tante March?" vroeg haar moeder lachende.

"Neen, om me te herinneren niet zelfzuchtig te zijn." Amy zag er bij
die woorden zoo ernstig en oprecht uit, dat haar moeder ophield te
lachen en aandachtig naar het plannetje luisterde.

"Ik heb in den laatsten tijd veel nagedacht over mijn "zondenpak"
zooals Jo zegt en ik geloof, dat zelfzucht mijn ergste gebrek is, en
nu ga ik mijn best doen om die af te leeren, als ik kan. Bets is niet
zelfzuchtig, en daarom houdt iedereen van haar. 't Zou verschrikkelijk
zijn als we haar verloren. De menschen zouden niet half zoo bedroefd
om mij zijn, als ik ziek was, en dat verdien ik ook niet, maar ik
wou toch ook wel graag door zooveel vrienden gemist worden, en daarom
zal ik al mijn best doen om te worden zooals Bets. Ik vergeet zulke
goeie dingen zoo licht, maar als ik altijd iets bij me had om er mij
aan te herinneren, geloof ik, dat het misschien gaan zou. Mag ik het
eens probeeren?"

"Ja, maar ik heb meer vertrouwen in het hoekje van de groote
hangkast. Draag je ring, mijn kind, en doe je best, en ik geloof
dat het je lukken zal, want de vaste wil om goed te zijn, is al de
helft van 't werk. Nu moet ik weer naar Bets. Blijf maar goedsmoeds,
mijn dochtertje, en we zullen je gauw weer naar huis halen."

Toen Meta dien avond bezig was aan haar vader te schrijven, om Moeders
goede overkomst te berichten, sloop Jo naar boven, naar Bets' kamer
en toen zij haar moeder op haar gewone plaatsje zag zitten, bleef ze
een oogenblik staan, met een uitdrukking van twijfel en teleurstelling
op haar gezicht, de hand door het haar strijkende.

"Wat is er, kindlief?" vroeg mevrouw March, terwijl ze haar de hand
toestak met een glimlach, die tot vertrouwen uitlokte.

"Ik moet u iets vertellen, Moeder."

"Omtrent Meta?"

"Wat kunt u dat vlug raden! Ja, 't is over haar en hoewel het maar
een kleinigheid is, hindert het mij toch."

"Bets slaapt; spreek zachtjes en vertel er mij alles van. Die Moffat is
toch niet hier geweest?" vroeg mevrouw March op tamelijk scherpen toon.

"Neen, ik zou hem de deur voor den neus hebben toegegooid," zei Jo,
terwijl zij bij haar moeder op den grond ging zitten.

"Verleden zomer liet Meta een paar handschoenen bij de Laurences
liggen, en er kwam er maar één terug. Wij dachten daar natuurlijk
niet meer om, totdat Teddy mij vertelde, dat Brooke hem had. Hij
droeg hem in zijn vestjeszak, en eens viel hij er uit, en toen Teddy
er hem mee plaagde, erkende Brooke dat hij erg veel van Meta hield,
maar er niet over durfde spreken, omdat zij zoo jong en hij zoo arm
was. Vindt u dat niet _verschrikkelijk_?"

"Denk je, dat Meta van hem houdt?" vroeg mevrouw March met een
bezorgden blik.

"Genade! ik heb niets geen verstand van liefde en zulk gezeur!" riep
Jo, met een grappig mengelmoes van belangstelling en verachting. "In
romans toonen de meisjes het door te schrikken en te blozen, flauw te
vallen, mager te worden en zich als gekkinnen aan te stellen. Maar Meta
doet niets van dien aard; ze eet en drinkt en slaapt als een gewoon
mensch; ze kijkt mij vlak in de oogen, wanneer ik over dien man spreek,
en bloost alleen maar een klein beetje, als Teddy gekheid maakt over
aanbidders. Ik verbied hem wel dat te doen, maar hij luistert niet
zoo naar mij, als hij moest."

"Dus denk je dat Meta _niet_ van John houdt?"

"Van wien?" riep Jo verbaasd.

"Van Brooke; ik noem hem nu John; we kwamen daar zoo toe in het
hospitaal, en hij heeft het graag."

"O zoo! dan weet ik al, dat u zijn partij zult nemen; hij is goed voor
Vader geweest en nu zult u hem niet weg willen sturen, maar hem met
Meta laten trouwen, als ze wil. Echt min! om Vader te gaan oppassen
en u te flikflooien, om u te bewegen van hem te gaan houden," en Jo
gaf een verontwaardigden ruk aan haar haar.

"Lieve kind, word er niet boos om, ik zal je vertellen hoe het
gebeurd is. John ging met mij mee, op verzoek van mijnheer Laurence,
en hij was zóo zorgzaam voor Vader, dat wij wel van hem moesten gaan
houden. Hij was omtrent Meta volmaakt open en eerlijk, want hij zei
ons dat hij haar liefhad, maar dat hij eerst een goed tehuis voor haar
wilde verdienen, eer hij haar ten huwelijk vroeg, 't Is werkelijk een
flink jongmensch, en we konden niet weigeren naar hem te luisteren;
maar ik zal niet toestaan, dat Meta zich zoo jong engageert."

"Natuurlijk niet, het zou idiotenwerk zijn! Ik dacht wel, dat er iets
kwaads broeide; ik voelde het, en nu is het nog erger dan ik dacht. O,
ik wou maar, dat ik zelf met Meta trouwen kon en haar zoo veilig in
de familie houden."

Mevrouw March glimlachte bij de gedachte aan zoo'n eigenaardige
schikking, maar hernam ernstig: "Jo, ik vertrouw je, en verlang, dat je
er vooreerst nog niet met Meta over spreken zult. Als John terugkomt en
ik hen samen zie, kan ik beter over haar gevoelens voor hem oordeelen."

"Ze zal de zijne zeker in "die mooie oogen" lezen, waarover ze altijd
praat, en dan is ze natuurlijk dadelijk verloren. Ze heeft zoo'n
gevoelig hart, dat het stellig als boter in de zon zal smelten,
wanneer iemand haar sentimenteel aankijkt. De korte berichten,
die hij schreef, las ze veel vaker over dan uw brieven, en ze kneep
mij in mijn arm, toen ik daar iets van zei, en zij houdt van bruine
oogen, en ze vindt John geen leelijken naam, en ze zal wel heel gauw
verliefd worden, en dan is er een eind aan vrede en plezier en aan
ons gezellig samenzijn! Ik zie het al vooruit; ze zullen loopen vrijen
door het huis, en wij kunnen ons afsloven. Meta zal afgetrokken zijn,
en nergens meer voor deugen; Brooke zal op de een of andere manier
een fortuin oploopen, haar meenemen en een bres in de familie maken;
en _ik_ zal mij dood ongelukkig voelen; en ons heele leven zal
afschuwelijk ongezellig worden. Och, och!! waarom zijn we maar niet
allemaal jongens! dan zou er niets geen ellende zijn!"

Jo leunde in eene wanhopige houding met haar kin op haar knieën,
en balde haar vuist tegen den schuldigen John, totdat mevrouw March
zuchtte en ze eenigszins bemoedigend opkeek.

"Vindt u het ook niet prettig, Moeder? Daar ben ik blij om; laten we
hem dan zijn afscheid geven, en er niets van aan Meta zeggen en even
gezellig samen voortleven als we altijd gedaan hebben."

"Het was niet goed van me, dat ik zuchtte, Jo. Het is niet meer dan
natuurlijk en billijk, dat jullie allen, in vervolg van tijd een
eigen huis zult krijgen; maar ik houd mijn meisjes graag zoo lang
mogelijk bij me; en het spijt me dat dit al zoo gauw gebeurd is,
want Meta is pas zeventien, en het zal nog wel eenige jaren duren,
eer John genoeg verdient. Vader en ik hebben besloten, dat zij zich
in geen enkel opzicht moet binden, en in geen geval trouwen voor
haar twintigste jaar. Wanneer zij en John elkaar liefhebben, kunnen
ze wachten en hun liefde daardoor op de proef stellen. Meta heeft
een ernstig karakter, en ik ben niet bang dat ze hem onvriendelijk
behandelen zal. Onze lieve, teerhartige oudste! Ik hoop zoo innig,
dat ze gelukkig mag worden!"

"Zoudt u niet liever willen, dat ze met een rijken man trouwde?" vroeg
Jo, toen haar moeder de laatste woorden aangedaan uitsprak.

"Geld is een goed en nuttig ding, Jo; en ik hoop, dat mijn meisjes
het gemis er van nooit al te zeer zullen gevoelen, evenmin als de
verzoeking van te veel te hebben. Ik zou 't liefst zien dat John
goed en wel gevestigd was in de een of andere zaak, die hem genoeg
opbracht om buiten schulden te kunnen leven en Meta in haar stand
te onderhouden. Ik verlang geen groot fortuin, geen hooge positie,
of beroemden naam voor mijn meisjes. Wanneer rang en rijkdom gepaard
gaan met liefde en een flink karakter, zou ik ze dankbaar aannemen
en mij in jullie geluk verheugen, maar ik weet bij ondervinding,
hoe gelukkig een mensch kan zijn in een klein, eenvoudig huisje, waar
het dagelijksch brood verdiend moet worden en waar de ontberingen het
genot van de genoegens verhoogen. Dat Meta eenvoudig beginnen moet,
vind ik niets, want ik weet dat ze rijk zal zijn in het bezit van
een besten man, en dat is meer waard dan een groot fortuin."

"Ik begrijp u, Moeder, en ben het met u eens, maar ik ben zoo
teleurgesteld in Meta, want ik had zoo'n mooi plannetje gemaakt,
dat zij later met Teddy zou trouwen en haar heele leven in rijkdom
leven. Zou dat niet aardig zijn!" vroeg Jo met een verhelderd gezicht
opkijkende.

"Hij is wat jonger dan zij, zooals je weet," begon mevrouw March,
maar Jo viel haar in de rede:

"O, dàt komt er niet op aan! Hij is oud voor zijn jaren en lang;
en u weet, dat hij in zijn manieren al precies een heer kan zijn. En
hij is rijk en hartelijk en goed, en houdt van ons allemaal, en _ik_
zeg, dat het jammer is als mijn plan mislukt!"

"Ik ben bang, dat Laurie voor Meta nog niet menschelijk genoeg is,
en op het oogenblik te veel een weerhaan, dan dat iemand zich op
hem zou kunnen verlaten. Maak geen plannen, Jo, maar laat het aan
den tijd en aan de eigen harten van je vrienden over, om elkander
te vinden. Het is niet goed zich met zulke dingen te bemoeien, en
beter geen "romantischen onzin," zooals jij het noemt, in je hoofd
te halen, op gevaar af, dat het onze vriendschappelijke verhouding
benadeelen zou."

"Goed, ik beloof u dat ik het niet doen zal; maar ik kan niet uitstaan,
alle dingen kris kras door elkaar te zien gaan en in de war te zien
komen, wanneer een rukje hier en een duwtje daar, alles in orde zou
kunnen brengen. Ik wou, dat wij zware gewichten op ons hoofd konden
dragen, om het groeien tegen te houden. Maar knoppen worden rozen en
poesjes worden katten--jammer genoeg."

"Wat is dat over gewichten en katten?" vroeg Meta, die zachtjes de
kamer binnenkwam met den geschreven brief in haar hand.

"O, niks! Een van mijn onzinnige redevoeringen. Ik ga naar bed;
ga je mee?" zei Jo, terwijl ze met een geheimzinnig gezicht opstond.

"Heel goed en netjes geschreven. Zet er nog bij, dat ik mijn
hartelijke groeten aan John zend," zei mevrouw March, die den brief
had doorgekeken en hem teruggaf.

"Noemt u hem John?" vroeg Meta glimlachend, met haar onschuldige
oogen haar moeder aanziende.

"Ja, hij is als een zoon voor ons geweest, en we houden heel veel
van hem," zei mevrouw March met een onderzoekenden blik.

"Daar ben ik blij om; hij voelt zich zoo eenzaam. Nacht, Moes. Wat is
het toch heerlijk u weer hier te hebben," was Meta's kalm antwoord. De
kus, dien haar moeder haar gaf, was bijzonder teeder, en toen zij de
kamer uit ging, zei mevrouw March bij zichzelf, met een wonderlijke
mengeling van blijdschap en spijt: "Ze heeft hem nog niet lief,
maar het zal er misschien wel toe komen."




HOOFDSTUK XXI.

LAURIE STICHT KWAAD, EN JO HERSTELT DEN VREDE.


Het was den volgenden dag de moeite waard Jo's gezicht te zien, want
het geheim drukte haar en ze kon de verzoeking bijna niet weerstaan,
zich geheimzinnig en gewichtig voor te doen. Meta bemerkte dit wel,
maar nam de moeite niet haar te ondervragen, bij ondervinding wetende,
dat ze Jo het eerst tot iets kreeg als ze er zich onverschillig
voor toonde; ze rekende er dus vast op, dat ze alles hooren zou,
wanneer ze maar niets vroeg. Het verwonderde haar dan ook geducht,
dat het stilzwijgen niet werd opgeheven en Jo een beschermende
houding tegenover haar aannam, iets wat Meta in de hoogste mate
ergerde, zoodat zij op haar beurt zich in een wolk van waardige
terughoudendheid hulde en zich geheel aan haar moeder wijdde. Daardoor
was Jo aan zichzelf overgelaten, want mevrouw March had haar plaats
als verpleegster ingenomen, en haar geraden, na de lange opsluiting
in de ziekenkamer, eens goed uit te rusten, beweging buiten te nemen
en zich te ontspannen. Nu Amy van huis was, bleef Laurie haar eenige
toevlucht: maar hoe graag Jo ook met hem samen was, zou ze hem juist
nu liever minder gezien hebben, want hij was een onverbeterlijke
plaaggeest en ze vreesde, dat hij haar 't geheim nog zou ontfutselen.

En daar had ze gelijk in; want niet zoodra kreeg het jongemensch de
lucht van een geheim, of hij zette er zich toe om het uit te visschen
en liet Jo rust noch duur. Hij probeerde het op alle manieren:
door vleien, omkoopen, bespotten, dreigen en opspelen; hij wendde
onverschilligheid voor, om bij verrassing achter de waarheid te komen;
verklaarde nu eens dat hij alles wist en dan weer dat hij er niets
om gaf, en ontdekte ten laatste, als vrucht van zijne onverpoosde
volharding, dat het Meta en Brooke betrof. Verontwaardigd, dat hij
niet door zijn goeverneur in vertrouwen was genomen, spande hij nu al
zijn vernuft in om een geschikte wraakoefening voor deze beleediging
uit te denken.

Meta had intusschen schijnbaar alles vergeten, en was verdiept in de
toebereidselen voor haar vaders thuiskomst; maar plotseling kwam er een
volslagen verandering in haar, en gedurende een paar dagen was zij heel
anders dan gewoonlijk. Ze schrikte als ze aangesproken werd, bloosde
wanneer men haar aankeek, was bizonder stil, en zat met een bedeesd
en ernstig gezicht te naaien. Op de bezorgde vragen van haar moeder
antwoordde zij, dat ze volkomen wel was, en ze bracht Jo tot zwijgen,
door het verzoek zich _alstjeblieft_ niet met haar te bemoeien.

"Ze voelt, dat het in de lucht zit--liefde, meen ik--en ze gaat al hard
vooruit. De meeste kenteekenen zijn er al; ze is kribbig en knorrig,
eet niet, ligt 's nachts wakker en zit in hoeken te peinzen. Ik betrap
haar telkens op het neuriën van sentimenteele liedjes, en eens zei ze
"John" net als u, en werd toen zoo rood als een biet. Wàt zullen we
nou beginnen?" zei Jo, met een gezicht, alsof ze zelfs voor de meest
krasse middelen niet zou terugdeinzen.

"Kalm afwachten! Laat haar met rust, wees vriendelijk en geduldig
en als Vader thuis is, zal alles wel terecht komen," antwoordde
mevrouw March.

"Hier is een brief voor je, Meta, met vijf lakken. Wat raar! Teddy
verzegelt de mijne nooit," zei Jo den volgenden dag, toen ze den
inhoud van de postbus verdeelde.

Mevrouw March en Jo waren beiden verdiept in hun eigen bezigheden, toen
een kreet van Meta hen deed opzien, en daar stond ze met verschrikte
oogen op haar briefje te staren.

"Kind, wat is er?" riep haar moeder naar haar toegaande, terwijl Jo
het velletje, dat die uitwerking had gehad, trachtte te grijpen.

"Het was een vergissing--het wàs niet van hem--o Jo, hoe kon je
_zooiets_ doen?" en Meta verborg haar gezicht in haar handen, en
schreide alsof haar hart zou breken.

"Ik? Ik heb niets gedaan! Waar praat ze toch over?" riep Jo verbijsterd
uit.

Meta's vriendelijke oogen schoten vuur, toen zij een verkreukeld
briefje uit haar zak haalde, het Jo toewierp en op verwijtenden
toon zei:

"Jij hebt dit geschreven, en die akelige jongen heeft je geholpen. Hoe
konden jullie zoo ruw, zoo min en zoo wreed jegens ons beiden
handelen?"

Jo hoorde nauwelijks wat ze zei, want ze was bezig met haar moeder het
briefje te lezen, waarin, met een eigenaardige hand geschreven, stond:



    Mijn liefste Meta.

    Ik kan mijn gevoel niet langer bedwingen en moet de beslissing
    van mijn lot weten, voor ik terugkom. Ik durf nog niet met uw
    ouders spreken, maar ik geloof wel dat ze hun toestemming zullen
    geven, wanneer ze weten, dat wij elkander liefhebben. De oude
    heer Laurence zal mij wel aan een goede betrekking helpen en dan,
    mijn lief meisje, zul je mij gelukkig maken, is 't niet? Ik smeek
    je nog niets aan je familie te zeggen, maar door Laurie een enkel
    hoopgevend woord te zenden aan je

    zoo innig liefhebbenden

    John.



"O, die leelijke jongen! Op die manier dacht hij me dus te straffen,
omdat ik mijn woord aan Moeder niet wou breken. Ik zal hem een stevige
schrobbeering geven, en hem meebrengen om vergeving te vragen," riep
Jo, van verlangen brandende, om snel recht te doen. Maar haar moeder
riep haar terug, terwijl ze met een blik, die zelden op haar gelaat
gezien werd, zei:

"Wacht, Jo, je moet eerst rekenschap geven van je gedrag. Je hebt
zoo veel guitenstreken uitgevoerd, dat ik vrees, dat je ook hierin
de hand gehad hebt."

"Neen, heusch niet, Moeder, op mijn woord van eer. Ik heb dat briefje
nooit gezien, en ik weet er niets van, zoo waar ik leef!" betuigde
Jo zóó ernstig, dat mevrouw March haar geloofde. "Als ik er de hand
in gehad _had_, zou ik het beter gedaan en een verstandiger briefje
geschreven hebben. Me dunkt, Meta, dat je wel had kunnen begrijpen,
dat Brooke niet zulken onzin schrijven zou," voegde ze er bij, het
papier verachtelijk op den grond gooiende.

"Het is precies zijn schrift," stamelde Meta, terwijl ze het vergeleek
met het briefje, dat ze nog in de hand hield.

"O, Meta, je hebt er toch niet op geantwoord?" riep mevrouw March
verschrikt uit.

"Ja, dat heb ik wel," en diep beschaamd verborg Meta haar gezicht weer.

"Dat is een gek geval! O, laat me toch dien ellendigen jongen hier
halen, om alles uit te leggen en zijn portie te krijgen! Ik heb geen
rust, voor ik hem hier heb," en Jo stapte weer naar de deur.

"Stil, ik zal de zaak behandelen, want het is erger, dan ik
dacht. Meta, vertel mij de heele geschiedenis," beval mevrouw March,
terwijl zij naast Meta ging zitten, maar Jo bij de hand hield, uit
vrees, dat ze weg zou vliegen.

"Den eersten brief kreeg ik door Laurie, die er uitzag, alsof hij
van niets wist," begon Meta, zonder op te zien.

"Eerst bezwaarde het mij en wou ik het u vertellen; toen bedacht ik,
hoeveel u van Brooke houdt, en meende dus dat u er niets tegen zou
hebben, dat ik mijn geheim nog een paar dagen bewaarde. Ik was zoo
flauw het aardig te vinden, dat niemand er iets van wist; en terwijl
ik er over dacht, welk antwoord ik geven zou, voelde ik mij net
als de meisjes in boeken, die zulke dingen ondervinden. O, Moeder,
ik ben er wel voor gestraft; ik durf hem nooit weer aan te zien."

"Wat heb je hem geantwoord?" vroeg mevrouw March.

"Ik heb alleen gezegd, dat ik nog te jong was om aan zulke dingen te
denken; dat ik geen geheimen voor u wou hebben, en dat hij met Vader
spreken moest. Dat ik hem heel dankbaar was voor zijn goede opinie,
en dat ik graag zijn vriendin wou zijn, maar vooreerst niets meer."

Mevrouw March glimlachte tevreden en Jo klapte in de handen, terwijl
ze lachend uitriep:

"Je bent bijna een Caroline Percy, dat beroemde model van
voorzichtigheid! Verder Meta. Wat antwoordde hij daarop?"

"Hij schrijft nu op een totaal anderen toon; zegt dat hij mij nooit een
brief geschreven heeft, en dat het hem zeer spijt, dat mijn ondeugende
zuster Jo zich zulke vrijheden met onze namen veroorloofd heeft. De
brief is heel vriendelijk en beleefd, maar o, denkt u eens _hoe_
verschrikkelijk het voor me is."

Meta leunde tegen haar moeder aan als een toonbeeld van wanhoop,
en Jo liep de kamer op en neer, terwijl ze Laurie voor alles
uitmaakte. Opeens stond ze stil, nam de beide briefjes op, en na ze
nauwkeurig vergeleken te hebben, zei ze beslist: "Ik geloof niet dat
Brooke ooit één van deze beide briefjes gezien heeft. Teddy heeft ze
allebei geschreven, en het jouwe gehouden om over mij te triomfeeren,
omdat ik hem mijn geheim niet wou vertellen."

"Heb maar liever geen geheimen, Jo; vertel alles aan Moeder en houd
je buiten alle gezeur, zooals ik gedaan moest hebben," zei Meta
waarschuwend.

"Hemel kind, Moeder heeft het mezelf verteld."

"Genoeg, Jo. Ik zal Meta zien te troosten, terwijl jij Laurie gaat
halen. We zullen deze zaak tot den bodem toe onderzoeken, en aan
zulke grappen voorgoed een einde maken."

Weg draafde Jo, en mevrouw March vertelde Meta voorzichtig den waren
toestand van Brooke's gevoelens. "En nu mijn kind, hoe staat het met
jezelf? Heb je hem lief genoeg, om te wachten, tot hij je een tehuis
kan verschaffen, of verlang je nog geheel vrij te blijven?"

"Ik ben zoo kwaad en verdrietig, dat ik er vooreerst heelemaal niet
meer aan denken wil, en misschien wel nooit meer," antwoordde Meta
kregel. "Als John _wezenlijk_ niets van die zotte geschiedenis weet,
vertel het hem dan niet, en laten Jo en Laurie hun mond houden. Ik
wil niet bedrogen en geplaagd en voor den gek gehouden worden--'t
is schande!"

Daar mevrouw March zag, dat de gewoonlijk zoo zachte Meta nu bepaald
innig gegriefd was, en in haar trots gekwetst door de ongepaste grap,
trachtte ze haar te kalmeeren met beloften van volslagen stilzwijgen
en groote bescheidenheid voor het vervolg. Zoodra Laurie's stap in
de gang gehoord werd, vluchtte Meta in de studeerkamer, en mevrouw
March ontving den schuldige alleen. Jo had hem niet verteld waarom hij
komen moest, uit vrees dat hij dan niet zou willen, maar hij wist het,
zoodra hij het gezicht van mevrouw March zag, en stond zijn hoed rond
te draaien met een beschaamd gezicht, dat duidelijk van zijn schuld
getuigde. Jo werd weggezonden, maar bleef als een schildwacht in de
gang op en neer stappen, uit vrees, dat de gevangene mocht willen
vluchten. Gedurende een half uur hoorde ze het geluid van stemmen in
de huiskamer, maar wat bij dat onderhoud voorviel, kwamen de meisjes
nooit te weten.

Toen zij binnen werden geroepen, stond Laurie met zoo'n berouwvol
gezicht bij hun moeder, dat Jo hem onmiddellijk vergaf, hoewel ze
het niet raadzaam vond dit te laten blijken. Meta nam zijn nederige
verontschuldigingen genadig aan, en voelde zich zeer gerustgesteld
door de verzekering, dat Brooke niets van de grap wist.

"Ik zal het hem niet vertellen, nooit, al werd ik er ook voor op de
pijnbank gelegd; vergeef 't me dus maar, Meta; ik zal alles doen om je
te toonen, hoe ontzettend het mij spijt," voegde hij er beschaamd bij.

"Ik zal het probeeren, maar het was min van je, zooiets te doen. Ik
dacht niet, dat je zoo geslepen en slecht kon zijn, Laurie," antwoordde
Meta, die haar verlegenheid onder een ernstig verwijtende houding
trachtte te verbergen.

"Ja, het was min, en ik verdien, dat je in een maand niet tot mij
spreekt; maar dat zul je toch wel, hé?" en Laurie vouwde de handen met
zulk een comisch smeekend gebaar, wendde de oogen zoo aandoenlijk ten
hemel, en sprak op zoo'n onweerstaanbaar overredenden toon, dat het,
ondanks zijn afkeurenswaardig gedrag, onmogelijk was hem langer kwaad
aan te zien. Meta vergaf hem, en hoewel mevrouw March haar best deed
ernstig te blijven, verloor haar gelaat toch iets van zijn strengheid,
toen ze hem hoorde verklaren, dat hij bereid was zich alle mogelijke
penitentiën voor zijn euveldaden te laten welgevallen, en dat hij zich
als een worm in het stof voor de beleedigde jonkvrouw wilde vernederen.

Jo bleef intusschen zeer statig staan en trachtte haar hart tegen
hem te verharden, maar het lukte haar alleen een heel verontwaardigd
gezicht te zetten. Laurie zag haar een paar maal aan, maar toen ze
geen blijk van toenadering gaf, voelde hij zich beleedigd en keerde
haar den rug toe, tot de anderen hem genoeg gekapitteld hadden,
waarna hij een diepe buiging voor haar maakte, en zonder verder een
woord te spreken, verdween.

Zoodra hij weg was, wenschte ze dat zij meer vergevensgezind geweest
was; en toen Meta en haar moeder naar boven gingen, voelde ze zich
erg eenzaam en verlangde naar Teddy. Na een poos vruchteloos tegen
dit verlangen gestreden te hebben, gaf ze er aan toe en ging naar het
groote huis, gewapend met een boek, dat ze geleend had en nu terug
kon brengen.

"Is mijnheer thuis?" vroeg Jo aan een der dienstboden, die juist de
trap afkwam.

"Ja, juffrouw, maar ik geloof niet, dat hij op het oogenblik te
spreken is."

"Waarom niet, is hij ziek?"

"O, heden neen, juffrouw; maar er schijnt wat voorgevallen tusschen
hem en jongeheer Laurie, die zeker weer het een of ander uitgevoerd
heeft. De oude heer was tenminste bar uit zijn humeur. Ik durf dus
niet naar hem toegaan."

"Waar is Laurie?"

"Die heeft zich in zijn kamer opgesloten, en wou niet antwoorden
toen ik klopte. Ik weet niet wat er van het eten moet worden, want
het staat klaar en niemand komt beneden."

"Ik zal eens gaan kijken wat er aan scheelt. Ik ben voor geen van
beiden bang."

Jo wipte naar boven, en klopte luid op de deur van Laurie's
zitkamertje.

"Schei uit, of ik zal open doen, en 't je afleeren!" riep het
jongemensch op dreigenden toon.

Aanstonds ging Jo weer aan het bonzen; de deur vloog open, en zij was
binnen, eer Laurie van zijn verbazing bekomen kon. Toen Jo, die wel
wist hoe ze met hem om moest springen, zag dat hij wezenlijk kwaad
was, nam ze een boetvaardige houding aan, en plechtstatig voor hem op
de knieën neerzinkende, zei ze zachtzinnig: "Vergeef me, dat ik zoo
geweest ben. Ik kwam hier om het weer goed te maken en ik ga niet weg,
voor het in orde is."

"Mooi! maar sta nu maar op, en wees geen eend, Jo," was het ridderlijke
antwoord op haar smeekbede.

"Dank je, 'k zal zoo vrij zijn. Zou ik mogen vragen wat er aan
scheelt? Je ziet er niet bepaald opgeruimd uit."

"Ik ben door elkander geschud, en dat verdráág ik niet," snauwde
Laurie verontwaardigd.

"Door wien?" vroeg Jo.

"Door Grootvader; als iemand anders het geprobeerd had, zou ik hem--"
en de beleedigde jonge held eindigde den volzin met een sprekende
beweging van den rechterarm.

"Wat zou het? ik schud je zoo dikwijls door elkaar en daar geef je
niets om," zei Jo om hem te bedaren.

"Och wat, jij bent een meisje, en dan is het voor de grap; maar ik
sta geen man toe _mij_ door elkaar te schudden."

"Ik denk, dat niemand er lust in zou hebben, wanneer je er uitziet
als een donderwolk, zooals nu. Waarom was het?"

"Alleen omdat ik niet zeggen wou, waarom je moeder mij liet roepen. Ik
had beloofd, dat ik het niet vertellen zou, en wou dus natuurlijk
mijn woord niet breken."

"Kon je je grootvader niet op een andere manier tevreden stellen?"

"Neen, hij eischte de volle waarheid; ik zou hem mijn aandeel in de
zaak wel verteld hebben, als ik het had kunnen doen, zonder Meta
er bij te pas te brengen. Nu dit niet kon, hield ik mijn mond, en
verdroeg het standje tot de ouwe heer me bij den kraag pakte. Toen
werd ik driftig en liep naar mijn kamer, want ik was bang, dat ik
mij zelf vergeten zou."

"Ja, aardig was 't niet, maar het spijt hem nu stellig al, dat weet
ik; ga dus naar beneden en maak het uit de wereld."

"Ik mag gehangen worden, als ik het doe! Ik bedank er voor, om door
iedereen bepreekt en geslagen te worden, alleen om een grap. Het speet
mij _werkelijk_ om Meta; daarom heb ik haar als een man vergeving
gevraagd, maar dat verdraai ik, als ik geen ongelijk heb."

"Maar dat wist je grootpapa niet."

"Hij moest mij vertrouwen, en niet doen, of ik een klein kind was. Het
geeft niets, Jo; hij moet leeren, dat ik voor mezelf kan zorgen,
en niet altijd aan iemands leiband verlang te loopen."

"Jullie zijn een paar echte vaatjes buskruit," zuchtte Jo. "Hoe denk
je de zaak nu weer in orde te brengen?"

"Wel, hij moet mij om vergeving vragen, en mij gelooven, als ik zeg,
dat ik niet vertellen kan wat er aan de hand was."

"Genade! dat zal hij nooit doen!"

"Ik ga niet naar beneden, voor hij 't doet."

"Kom, Teddy, wees verstandig, laat dit nu maar passeeren, en ik zal
hem zooveel mogelijk alles ophelderen. Je kunt hier toch niet altijd
blijven; dus wat helpt het je, of je nu al theatraal doet."

"Ik denk hier ook niet lang te blijven. Ik ga er stil vandoor, maak
een reisje hier of daar naar toe, en als de ouwe heer me mist, zal
hij gauw genoeg bijdraaien."

"Misschien wel, maar je mag hem dat verdriet niet aandoen."

"Preek als 't je belieft niet. Ik zal eens naar Washington gaan en
Brooke opzoeken; het is daar vroolijk, en ik wil na al dat gezanik
eens wat pret maken."

"Dat zou heerlijk voor je zijn! Ik wou dat ik ook weg kon loopen!" zei
Jo, die haar rol van Mentor vergat, bij de gedachte aan het
interessante krijgsleven in de hoofdstad.

"Ga mee! Waarom niet? Jij gaat je vader verrassen en ik ga Brooke eens
opfrisschen. Het zou echt leuk zijn; toe laten we 't doen, Jo! Wij
zullen een brief achterlaten, om te zeggen dat alles goed in orde is
en dadelijk opmarcheeren. Ik heb geld genoeg; het zal jou goed doen,
en er is geen kwaad bij, omdat je naar je vader gaat."

Eén oogenblik keek Jo alsof ze zou toegeven; want juist omdat
het zoo'n ongewoon plan was, beviel het haar. Ze had genoeg van
de zorg en van 't in huis zitten, verlangde naar een verandering,
en de gedachte aan haar vader vermengde zich op verleidelijke wijze
met de onbekende bekoorlijkheden van legerplaatsen en hospitalen,
vrijheid en pret. Haar oogen glinsterden, terwijl ze verlangend uit
het venster keek, maar toen haar blik op het huis tegenover haar viel,
schudde ze het hoofd met treurige beslistheid.

"Als ik een jongen was, konden we samen wegloopen en plezier maken;
maar daar ik het ongeluk heb een meisje te zijn, moet ik me kalm en
behoorlijk gedragen en thuis blijven. Breng me niet in verzoeking,
Teddy, het is een onwijs plan."

"Dat is er juist het aardige van!" begon Laurie, die in een opgewonden
bui was en volstrekt op de een of andere manier uit den band wilde
springen.

"Houd je mond!" riep Jo, haar ooren toestoppende. "Tobben en zwoegen is
mijn noodlot, en daar moet ik me maar eens voor al aan onderwerpen. Ik
kwam hier om zedelessen uit te deelen, maar niet om over dingen te
praten, die mij uit mijn vel doen springen, als ik er van hoor."

"Ik wist wel, dat Meta dadelijk den domper op zoo'n plan zou zetten,
maar ik dacht dat jij meer durf in je had," begon Laurie overredend.

"Wees stil, akelige jongen! Ga liever over je eigen zonden zitten
nadenken, en haal mij niet over om de mijne nog te vermeerderen. Als
ik je grootvader er toe breng, zich te verontschuldigen over dat door
elkander schudden, zul je dan je idee om weg te loopen opgeven?" vroeg
Jo ernstig.

"Ja, maar je krijgt het niet gedaan," antwoordde Laurie, die verlangde
de zaak uit te maken, maar zijn beleedigde waardigheid eerst bevredigd
wilde zien.

"Als ik 't met den jongen kan klaarspelen, kan ik het ook wel met den
ouden," mompelde Jo, die al wegliep, Laurie achterlatende, gebogen
over een spoorwegkaart en met de beide handen onder het hoofd.

"Binnen!" en de barsche stem van den heer Laurence klonk barscher
dan ooit, toen Jo aan zijn deur klopte.

"Ik ben het maar, mijnheer, ik kom u een boek terugbrengen," zei Jo
bedaard, terwijl ze binnentrad.

"Wil je een ander hebben?" vroeg de oude heer, die er knorrig en
ontstemd uitzag, maar zijn best deed het niet te toonen.

"Ja, als 't u belieft, ik houd zooveel van den ouden Sam Johnson,
dat ik het tweede deel ook wel eens wil inzien," antwoordde Jo,
in de hoop hem zachter te stemmen door het aannemen van een tweede
dosis "Boswell's Johnson," daar hij haar dit onderhoudend werk had
aangeraden.

De zware wenkbrauwen ontspanden zich even, toen hij het trapje naar
de kast rolde, waar de Johnsonboeken stonden. Jo klom er op, en op
de bovenste trede gezeten deed ze, alsof ze naar het boek zocht,
maar zat eigenlijk na te denken, hoe ze het gevaarlijk doel van haar
bezoek zou ter sprake brengen. Mijnheer Laurence scheen te gissen,
dat ze iets in haar schild voerde, want nadat hij eenige malen driftig
de kamer op en neer had gestapt, stond hij eensklaps bij haar stil,
en sprak haar zoo onverwacht aan, dat Jo "Rasselas" van schrik open
op den grond liet vallen.

"Wat heeft de rakker uitgevoerd? Tracht hem nu niet te
verontschuldigen! Ik weet, dat hij iets kwaads gedaan heeft, door
de manier waarop hij thuis kwam. Ik kan geen woord uit hem krijgen,
en toen ik hem dreigde, dat ik de waarheid wel uit hem schudden zou,
vloog hij weg en sloot zich in zijn kamer op."

"Hij had iets verkeerds gedaan; maar we hebben het hem vergeven, en
allen beloofd, dat we er tegen niemand een woord van spreken zouden,"
begon Jo langzaam.

"Dat gaat niet; hij mag zich niet verschuilen achter een belofte van
een paar teerhartige meisjes. Als hij iets verkeerds gedaan heeft,
moet hij het erkennen, vergeving vragen en gestraft worden. Voor den
dag er mee, Jo! ik wil niet in onwetendheid gehouden worden."

Mijnheer Laurence zag er zoo grimmig uit en sprak zoo heftig, dat
Jo graag weggeloopen zou zijn, als ze maar gekund had, maar ze zat
daar boven op het trapje, en hij stond er voor als een leeuw op haar
pad. Ze moest dus wel blijven en zich er door heen slaan.

"Heusch, mijnheer, ik kan het u niet vertellen; Moeder heeft het
verboden. Laurie heeft al schuld bekend en vergiffenis gevraagd, en hij
is al genoeg gestraft. We zwijgen niet om hem, maar om iemand anders,
en de zaak zou veel erger worden, wanneer u er u mee inliet. Doe
het als 't u belieft niet; het was gedeeltelijk mijn schuld, maar nu
is alles in orde; laten we 't dus maar vergeten en wat over boeken
praten of over iets anders prettigs."

"'k Heb mijn gedachten niet bij boeken; kom eens naar beneden, meisje,
en verzeker mij op je woord, dat die schavuit van een jongen niets
ondankbaars of onhebbelijks heeft uitgevoerd. _Als_ hij dat gedaan
heeft, na al de vriendelijkheid, die jullie hem bewezen hebt, zal ik
hem met mijn eigen handen afranselen."

Die bedreiging klonk verschrikkelijk, maar verontrustte Jo niet in
't minst, want zij wist, dat de driftige oude man nooit een vinger
tegen zijn kleinzoon zou opheffen, wat hij ook beweren mocht. Ze
daalde gehoorzaam af, en stelde het gebeurde zoo licht mogelijk voor,
zonder Meta te verraden of de waarheid te kort te doen.

"Hm, ja! Nu, als de jongen zijn mond gehouden heeft, omdat hij het
beloofd had en niet uit koppigheid, vergeef ik hem. Hij heeft een
lastig karakter en is moeilijk te regeeren," zei mijnheer Laurence,
zijn haar opstrijkend, tot hij er uitzag of hij in een orkaan uit
wandelen was geweest, en daarna met een zucht van verlichting de
rimpels op zijn voorhoofd gladwrijvende.

"Dat ben ik ook, maar met een beetje vriendelijkheid kan men meer
van mij gedaan krijgen, dan met een vijandig leger," zei Jo, om een
woordje voor haar vriend in het midden te brengen, die van de eene
moeilijkheid in de andere scheen te vervallen.

"Je meent zeker, dat ik niet vriendelijk tegen hem ben, hè?" was het
scherpe antwoord.

"O neen, mijnheer; u is soms àl te vriendelijk en dan weer een klein
beetje te driftig, als hij uw geduld op de proef stelt. Vindt u
zelf niet?"

Jo was vast besloten om nu maar alles te zeggen, en trachtte heel kalm
te kijken, hoewel ze beefde toen ze de woorden had uitgesproken. Tot
haar groote geruststelling en verwondering wierp de oude heer zijn
bril rammelend op de tafel en riep openhartig uit:

"Je hebt gelijk, beste meid, dat ben ik. Ik heb den jongen lief,
maar soms stelt hij mijn geduld op een zware proef, en ik weet niet
hoe het moet afloopen, als we zoo voortgaan."

"Dat kan ik u wel zeggen--hij zal wegloopen." Zoodra Jo dit gezegd
had, had zij er spijt van; ze had hem alleen maar willen waarschuwen,
dat Laurie niet veel dwang dulden kon, en hoopte dat zijn grootvader
verdraagzamer omtrent hem zou worden.

Het gelaat van mijnheer Laurence veranderde plotseling en op een stoel
neervallend keek hij ontsteld naar het portret van een knap man,
dat boven zijn schrijftafel hing. Het was de vader van Laurie, die
in zijn jeugd weggeloopen en getrouwd was tegen den heerschzuchtigen
wil van den ouden heer. Jo meende, dat hij aan 't verleden dacht en
dit betreurde, en ze wenschte, dat ze maar gezwegen had.

"Hij zal het niet doen, als hij niet erg geplaagd wordt; hij praat er
nu en dan maar eens over als het studeeren hem verveelt. Soms bekruipt
mij de lust ook wel eens, vooral nadat mijn haar afgeknipt is; wanneer
u ons dus ooit mist, moet u maar voor twee jongens adverteeren en
ons op een Oostindie-vaarder zoeken."

Jo lachte, terwijl ze sprak, en de oude heer keek weer vroolijk op
en beschouwde alles klaarblijkelijk als een grap.

"Ondeugd, hoe durf je zoo tegen me spreken? Waar is je eerbied voor
mij en de vrucht van je goede opvoeding? Die jongens en meisjes! ze
zijn de plaag van ons leven; en toch kunnen we niet buiten hen,"
voegde hij er bij, met een vriendelijk kneepje in haar wang.

"Ga den jongen maar halen om te komen eten; zeg hem dat alles weer in
orde is, en dat hij niet weer zoo'n houding tegenover zijn grootvader
mag aannemen; dat verdraag ik niet."

"Hij wil niet komen, mijnheer; hij is zoo gegriefd, omdat u hem niet
gelooven wou, toen hij zei, dat hij het niet vertellen kon. Ik geloof,
dat het door elkander schudden zijn trots erg gekwetst heeft."

Jo trachtte hoogst ernstig te kijken, maar het scheen haar niet al
te best te gelukken, want mijnheer Laurence begon te lachen, en toen
wist ze dat ze haar spel gewonnen had.

"Dat spijt me, en ik moet hem zeker nog dankbaar zijn, dat hij _mij_
niet door elkaar geschud heeft, veronderstel ik. Wat duivel verwacht
die jongen van me?" en de oude heer keek wat beschaamd over zijn
oploopendheid.

"Als ik u was, zou ik hem een plechtig briefje met excuses schrijven,
mijnheer. Hij zegt, dat hij anders niet beneden komt; hij wil naar
Washington en is erg op zijn paardje. Een formeele verontschuldiging
zal hem doen zien, hoe dwaas hij is, en ik wed, dat hij daarna heel
beminnelijk en handelbaar zal wezen. Probeer het eens; hij houdt van
een grap en 't is veel beter dan er lang over te praten. Ik zal het
naar boven brengen en hem wel eens op zijn plaats zetten."

Mijnheer Laurence zag haar uitvorschend aan, en zette zijn bril op,
terwijl hij langzaam zei: "Jij bent een slim katje! maar ik zal er
me maar in schikken, dat jij en Bets den baas over me spelen. Hier,
geef mij een velletje papier en laat ons een einde aan die malligheid
maken."

Het briefje werd geschreven in bewoordingen, die de eene heer
tegenover den anderen gebruiken zou, na eene zware beleediging. Jo
drukte een kus op Grootvaders kale kruin, en liep naar boven om het
episteltje onder Laurie's deur te steken, terwijl ze hem door het
sleutelgat aanraadde, onderworpen, beleefd, en nog een paar andere
onmogelijkheden meer te zijn. Daar de deur weer op slot was, liet ze
de verdere uitwerking maar aan het briefje over en ging langzaam naar
beneden, toen op eens de jongeheer haar op de leuning voorbijgleed,
haar onder aan de trap opwachtte, en met zijn deugdzaamste gezicht zei:
"Wat ben jij toch een beste kerel, Jo! Heb je er erg van langs gehad?"

"Neen, over het geheel was hij nog al geschikt."

"Ba, wat had ik het land, toen jij me ook afviel. Ik was waarachtig
klaar om naar den duivel te loopen," begon Laurie verontschuldigend.

"Onzin; sla een blaadje om, en begin opnieuw, Teddy, mijn zoon!"

"Ik sla al maar nieuwe blaadjes om en beklad ze telkens weer, net als
vroeger mijn schriften, en ik begin zoo dikwijls van voren af aan,
dat er wel nooit een eind aan komen zal," zei Laurie somber.

"Kom, ga maar eten; daarna zul je je wel beter voelen. Mannen brommen
altijd, als ze honger hebben," en hiermee wipte ze de voordeur uit.

"Dat noem ik met "étain" van mijn "sectie" spreken," zei Laurie,
in navolging van Amy, terwijl hij naar binnen ging om ootmoedig met
zijn grootvader aan tafel te gaan, die in een buitengewoon rooskleurig
humeur was, en hem het overige van den dag met de grootste beleefdheid
behandelde.

Iedereen dacht, dat de zaak nu uit en de kleine wolk voorbijgedreven
was; maar het onheil was gesticht, want _wie_ de zaak vergeten mocht,
Meta niet. Ze sprak nooit over een zeker persoon, maar dacht des
te meer aan hem en droomde meer dan ooit, en eens vond Jo, die in
den schrijflessenaar van haar zuster naar postzegels snuffelde,
een stukje papier, geheel bekrabbeld met de woorden: "Mevrouw John
Brooke," waarop ze met een jammerkreet het stukje in het vuur wierp,
vast overtuigd dat Laurie's dwaasheid het kwaad verhaast had.




HOOFDSTUK XXII.

LIEFELIJKE WEIDEN.


De weken, die nu volgden, waren als zonneschijn na den storm. De
zieken namen voortdurend in beterschap toe, en mijnheer March begon
er van te spreken, om in het begin van het nieuwe jaar naar huis
terug te keeren. Bets was spoedig weer in staat den heelen dag op
de rustbank te liggen, in het eerst spelend met de geliefde katjes,
en daarna bezig met naaiwerk voor haar poppen, waarmee ze droevig ten
achteren was gekomen. Haar eens zoo vlugge leden waren zoo stijf en
zwak geworden, dat Jo haar dagelijks in haar sterke armen door het
huis droeg, om een luchtje te scheppen. Meta verbrandde en bevuilde
bereidwillig haar blanke handjes met het klaarmaken van lekkernijen
voor "de lieve schat", terwijl Amy, onder den invloed van haar ring,
bij haar thuiskomst aan de zusters zooveel van haar bezittingen
uitdeelde, als ze maar wilden aannemen.

Toen Kerstmis naderde, begon de gewone geheimzinnigheid in huis te
heerschen, en Jo bracht gedurig de heele familie buiten zichzelf, door
het opperen van volstrekt onmogelijke en onuitvoerbare, maar prachtige
en origineele feestelijkheden, waardoor dit zoo buitengewoon vroolijk
Kerstfeest luister moest bijgezet worden. Laurie was even onpractisch,
en zou, als hij zijn zin had gehad, vreugdevuren, vuurpijlen en
eerepoorten op het programma hebben gezet. Na veel schermutselingen
en tegenstand, meende men de begeerten van het eerzuchtig paar genoeg
gefnuikt te hebben; ze liepen dan ook met jammerlijke gezichten rond,
die evenwel niet best gerijmd konden worden met de uitbarstingen van
gelach, wanneer zij bij elkaar waren.

Verscheiden buitengewoon zachte dagen gingen een prachtigen Kerstdag
vooraf. Hanna "voelde het in haar botten, dat het een bijzonder
feestelijke dag zou zijn," en ze bleek een goede profetes te wezen,
want alles en iedereen scheen het er op gezet te hebben mee te werken
tot een heerlijk geheel. Om te beginnen: mijnheer March schreef dat hij
spoedig bij hen zou zijn; dan voelde Bets zich dien morgen bijzonder
wel, en werd ze, gewikkeld in de gift van haar moeder, een lekkere,
roode shawl, in triomf naar het raam gedragen om het present van Jo en
Laurie te aanschouwen. De "onafscheidelijken" hadden zich niet uit het
veld laten slaan; als kabouters hadden ze bij nacht hun werk verricht
en een grappige verrassing tot stand gebracht. Buiten in den tuin stond
een prachtige sneeuwjonkvrouw, met een krans van hulst om het hoofd,
in de eene hand een mandje met vruchten en bloemen, in de andere eene
groote rol nieuwe muziek, en op de kille schouders een voetenzak met
alle kleuren van den regenboog, terwijl op een rose strook papier,
het volgende Kerstlied uit haar mond vloeide:


    DE JONKVROUW TOT BETS.

    God zeegne u, lieve, kleine Bets
    Op dezen Kerstfeestdag;
    Dat heil, gezondheid, vrede en vreugd
    U voortaan tegenlach'.

    Zie bloemen hier en lekker fruit
    Voor onze nijvre bij;
    Een rol muziek, een voetenzak,
    En óók wat snoeperij.

    Joanna's beeld, een meesterstuk
    Van onzen Rafaël,
    Die 't maalde met de meeste zorg--
    Mij dunkt, het lijkt ook wel.

    Ontvang hierbij een helrood lint
    Voor uw beminde kat.
    Van Meta wat vanille-ijs:
    Een gletscher in een vat.

    Mijn makers legden in mijn borst
    Van sneeuw hun warme min
    Ik kom van Laurie en van Jo--
    Zoo 'k hoop, u naar den zin.


Wat moest Bets lachen toen ze 't allemaal zag?

Wat liep Laurie heen en weer om de presenten aan te brengen, en wat
grappige toespraken hield Jo bij het overhandigen.

"Ik ben zoo boordevol geluk, dat er, als Vader er nu nog was, geen
enkel droppeltje meer bij zou kunnen," zei Bets, met een zucht van
tevredenheid, toen Jo haar naar de studeerkamer droeg, om na al die
drukte wat uit te rusten, en zich te verkwikken met een gedeelte van
de heerlijke druiven, die de "Sneeuwjonkvrouw" haar gebracht had.

"Het gaat mij net zoo," riep Jo, terwijl zij eens op den band van
het zoo lang gewenschte "Undine en Sintram" klopte.

"En mij," juichte Amy, die zat te genieten van een gravure,
voorstellende de Madonna en het kind, die haar moeder haar in een
mooi lijstje gegeven had.

"Mij natuurlijk ook," riep Meta, de zilverachtige plooien van haar
eerste zijden japon gladstrijkende, want mijnheer Laurence had er op
gestaan haar die te geven.

"Kinderen, wat een gelukkige dag!" zei mevrouw March dankbaar, en
haar oogen dwaalden van den brief van haar man naar het glimlachend
gezichtje van Bets, terwijl haar hand de broche met grijs, goudblond,
kastanje- en donkerbruin haar liefkoosde, die de meisjes haar juist
hadden voorgespeld.

Nu en dan gaat het wel eens in de wezenlijke wereld op de echte
boekenmanier, en wat is dat dan heerlijk! Een half uur, nadat zij allen
verklaard hadden zóó gelukkig te zijn, dat ze geen enkelen droppel
meer in zich op konden nemen, kwam de droppel. Laurie opende de deur
van de zitkamer en stak langzaam, bedaard het hoofd naar binnen,
maar hij kon evengoed een luchtsprong gemaakt of een Indiaanschen
strijdkreet aangeheven hebben, want zijn oogen verrieden zoo veel
ingehouden opgewondenheid, en zijn stem was zoo verraderlijk vroolijk,
dat iedereen opvloog, hoewel hij slechts op vreemden, gejaagden toon
zei: "Hier is nóg een present voor de familie March."

Eer de woorden goed en wel uit zijn mond waren, verdween hij,
en in zijn plaats verscheen een lange, mannelijke gestalte tot
aan de oogen ingepakt en geleund op den arm van eene andere lange,
mannelijke gestalte, die iets trachtte te zeggen, maar er niet uit kon
komen. Natuurlijk volgde er een algemeene agitatie; in de eerstvolgende
oogenblikken scheen ieder zijn verstand verloren te hebben, want
de vreemdste dingen werden gedaan, en niemand sprak een geregeld
woord. Mijnheer March werd onzichtbaar in de omhelzing van vier paar
liefhebbende armen; Jo beleefde de schande van bijna flauw te vallen
en werd door Laurie in de gang gecureerd; Brooke kuste Meta heelemaal
bij vergissing, zooals hij eenigszins onsamenhangend verklaarde, en
Amy, de welgemanierde, struikelde over een voetenbankje, en omhelsde,
zonder te wachten tot ze weer stond, de laarzen van haar vader en
bedauwde ze met tranen op een alleraandoenlijkste manier. Mevrouw March
herstelde zich het eerst en hield haar hand op met een waarschuwend:
"Stil, denk aan Bets!"

Maar het was al te laat; de deur van de studeerkamer ging open--de
kleine, roode shawl verscheen op den drempel--vreugd verleende
kracht aan de zwakke beenen, en Bets vloog regelrecht in haar vaders
armen. Vraag maar niet wat er toen gebeurde, want de overkropte
harten vloeiden over, zoodat al de bitterheid van het verleden werd
uitgewischt en niets dan het blijde heden overbleef.

Het was wel niet romantisch, maar een hartelijk gelach bracht ieder
weer tot zichzelf--want achter de deur stond Hanna, snikkende over
den vetten kalkoen, dien zij in de haast vergeten had neer te leggen,
toen zij de keuken uitstormde. Zoodra het gelach ophield, begon
mevrouw March Brooke te danken voor de trouwe zorg, die hij voor haar
echtgenoot gedragen had, waarop Brooke zich plotseling herinnerde,
dat mijnheer March rust noodig had, en Laurie bij de hand nemende,
zoo haastig mogelijk verdween. Toen werd den twee invaliden bevolen
rust te nemen, hetgeen ze ook deden, door samen in één grooten stoel
te zitten en zoo druk mogelijk te praten.

Mijnheer March vertelde, hoe hij verlangd had hen te verrassen, en hoe
de dokter hem toegestaan had van het zachte weder gebruik te maken;
hoe onschatbaar Brooke geweest was, en hoe hij in alle opzichten een
hoogst achtenswaardig en ferm jongmensch was. Waarom mijnheer March
juist toen een oogenblik ophield en, na een blik op Meta geworpen te
hebben die hevig in het vuur stond te poken, zijn vrouw met vragend
opgetrokken wenkbrauwen aanzag, laat ik aan uw verbeelding over, als
ook, waarom mevrouw March zacht met het hoofd knikte en hem eenigszins
plotseling vroeg, of hij niet wat te eten wilde hebben. Jo zag en
begreep den blik, wandelde verontwaardigd weg om wijn en bouillon
te halen en sloeg de deur vrij hard achter zich toe, bij zichzelf
mompelend: "Ik háát achtenswaardige, ferme jongelui met bruine oogen!"

_Nooit_ was er zoo'n vroolijke maaltijd op Kerstmis als dien dag. De
vette kalkoen was een lust om te zien, toen Hanna hem opgevuld,
heerlijk bruin gebraden en versierd binnen bracht. De plumpudding
smolt in den mond, evenals de vla en de gelei, waarvan Amy genoot
als een vlieg in een stroopkan. Alles viel goed uit; hetgeen volgens
Hanna een gelukkig toeval was, "want ik was zoo veraltereerd, mevrouw,
dat het een wonder is, dat ik de podding niet heb gebraden, en den
kalkoen met rozijnen heb opgevuld, of hem in een doek gekookt."

Mijnheer Laurence en zijn kleinzoon dineerden bij hen, evenals Brooke,
die, tot Laurie's groot vermaak, voortdurend vijandig door Jo werd
aangestaard. Twee gemakkelijke stoelen stonden naast elkander aan het
boveneinde van de tafel, waarin Bets en haar vader zaten, die zich
vergenoegden met een kipje en wat vruchten. Zij dronken, toastten,
deden verhalen, zongen, "haalden op uit den ouden tijd," zooals oude
menschen zeggen en vierden allerheerlijkst feest. Er had een plan
bestaan op een sleetochtje, maar de meisjes wilden hun vader niet
verlaten; dus vertrokken de gasten vroeg, en toen de schemer inviel
vereenigde zich de gelukkige familie om het vuur.

"Juist een jaar geleden zaten we te brommen over den treurigen
Kerstdag, dien wij verwachtten. Weet jullie 't nog wel?" vroeg Jo, een
korte stilte afbrekende, die op een gesprek over allerlei onderwerpen
gevolgd was.

"Het werd over 't geheel tóch een goed jaar," zei Meta, die glimlachend
in het vuur staarde, en zich gelukwenschte, dat ze Brooke met
waardigheid had behandeld.

"_Ik_ vind, dat het een moeilijk jaar is geweest," merkte Amy op,
terwijl ze met peinzenden blik naar het flikkeren van het licht op
haar ring keek.

"Ik ben blij, dat het om is, omdat wij u weer terug hebben," fluisterde
Bets, die op Vaders knie zat.

"Het was wel een oneffen weg voor jullie, mijn kleine pelgrims, vooral
het laatste gedeelte. Maar je bent moedig voortgegaan, en ik geloof,
dat de pakken mooi op weg zijn af te vallen," zei mijnheer March,
terwijl hij met vaderlijk welgevallen de vier jonge gezichtjes aankeek.

"Hoe weet u dat? Heeft Moeder u daarvan verteld?" vroeg Jo.

"Niet veel, maar aan den weerhaan ziet men, uit welken hoek de wind
waait, en ik heb vandaag verscheiden ontdekkingen gedaan."

"O, vertel dan eens gauw wát!" riep Meta uit, die naast hem zat.

"Hier is er een!" en haar hand vattende, die op den arm van zijn
stoel rustte, wees hij op den ruwen wijsvinger, een blaartje op den
rug en een paar harde plekjes in de palm. "Ik herinner mij een tijd,
toen dat handje wit en zacht was, en toen het je voornaamste zorg
scheen, het zoo te houden. Het was toen heel mooi, maar in mijn oog
is het nu mooier, want in die schijnbare ontsieringen lees ik een
heele geschiedenis. De ijdelheid is opgeofferd; dit vereelte handje
heeft nog iets beters dan blaren opgedaan, en ik geloof zeker, dat
het naaiwerk door deze beprikte vingertjes verricht, lang zal duren,
daar de steken met zooveel goeden wil gemaakt werden. Metalief, ik
schat de vrouwelijke bekwaamheden, die een thuis aangenaam maken,
hooger dan witte handen of fraaie talenten, ik ben er trotsch op,
dat ik dit flinke, ijverige handje drukken mag, en ik hoop, dat men
ons niet gauw vragen zal, het weg te geven."

Wanneer Meta een belooning verlangd had voor uren van geduldigen
arbeid, ontving ze die nu in den handdruk en den goedkeurenden glimlach
van haar vader.

"Wat hebt u van Jo te zeggen? Toe, zeg iets goeds, want ze heeft zoo
haar best gedaan, en ze is zoo heel, heel lief voor mij geweest,"
fluisterde Bets haar vader in het oor.

Mijnheer March glimlachte en keek naar het lange meisje tegenover hem,
met die ongewoon zachte uitdrukking op haar bruin gelaat.

"Ondanks den krullebol zie ik niet meer den "zoon Jo," dien ik een
paar jaar geleden achterliet," zei mijnheer March. "Ik zie eene jonge
dame, die haar kraagjes recht speldt, haar laarzen netjes toerijgt,
en niet meer fluit, ruwe woorden gebruikt of languit op het haardkleed
ligt, zooals vroeger. Op het oogenblik is zij vrij bleek en mager
door zorg en waken; maar ik zie haar graag aan, want haar gezicht is
vriendelijker en haar stem is zachter geworden; ze stampt niet meer,
maar beweegt zich licht, en draagt voor zeker klein persoontje zorg op
een moederlijke wijze, die ik met blijdschap opmerk. Ik mis mijn wilde
meid wel min of meer, maar als ik daarvoor een sterke, behulpzame,
teerhartige vrouw in de plaats krijg, zal ik meer dan voldaan zijn. Ik
weet niet of ons zwart schaap door het scheren zoo bedaard is geworden,
maar wel weet ik, dat ik in heel Washington niets kon vinden, mooi
of goed genoeg, om er de vijfentwintig dollars voor uit te geven,
die mijn dochter mij gezonden heeft."

Jo's heldere oogen werden een oogenblik dof, en bij het licht van het
vuur zag Bets, dat haar bleeke wangen door een blos overtogen werden
bij den lof van haar vader, dien zij wist, voor een deel althans,
verdiend te hebben.

"Nu Bets," zei Amy, die verlangde dat haar beurt kwam, maar bereid
was te wachten.

"Er is zoo weinig van haar over, dat ik niet veel durf zeggen,
uit vrees, dat zij heelemaal zal verdwijnen, hoewel ze niet meer
zoo verlegen is als vroeger," schertste haar vader vroolijk; maar
bij de herinnering hoe zij hem bijna ontvallen was, sloot hij haar
vast in zijn armen, legde zijn wang tegen de hare en eindigde teeder:
"Hier heb ik je veilig en wel, mijn kind, en hoop je zoo te behouden,
als God wil."

Na een oogenblikje stilzwijgen keek hij naar Amy, die op een
voetenbankje voor hem zat en begon, terwijl hij haar glanzend haar
liefkoosde:

"Ik zag, dat Amy aan tafel de minst lekkere kluifjes nam, dat ze
den heelen middag voor Moeder heen en weer liep, van avond Meta haar
plaats afstond, en iedereen geduldig en vriendelijk bediend heeft. Ik
merkte ook op, dat zij niet pruilde of in den spiegel keek, en dat ze
geen woord gesproken heeft over het mooie ringetje, dat ze draagt;
daaruit besluit ik, dat ze meer aan anderen en minder aan zichzelf
heeft leeren denken en haar best gedaan om evengoed haar karakter
te vormen, als haar figuurtjes van klei. Daar ben ik blij om, want,
hoewel ik heel trotsch zou zijn op een mooi, door haar geboetseerd
beeld, zal ik nog oneindig trotscher zijn op een lieve dochter, die de
gave bezit, het leven voor anderen en voor zichzelf gelukkig te maken."

"Waar denk je aan, Bets?" vroeg Jo, toen Amy haar vader had bedankt,
en de geschiedenis van haar ring verteld had.

"Ik las vandaag in "de Pelgrimstocht", hoe, na veel moeiten en gevaren,
Christiana en Groothart aan een mooie, groene weide kwamen, waar de
lelies het heele jaar door bloeiden, en dat ze daar heerlijk bleven
uitrusten, zooals wij nu doen, voordat ze de reis verder voortzetten,"
antwoordde Bets, en voegde er bij, terwijl ze zich langzaam losmaakte
uit de armen van haar vader en naar de piano ging: "Het is tijd om
te zingen, en ik verlang mijn oude plaats weer in te nemen. Ik zal
probeeren het liedje van den herdersjongen te zingen, dat de Pelgrims
hoorden. Ik heb de wijs voor Vader gemaakt, omdat hij zooveel van de
woorden houdt."

Bets ging voor haar piano zitten, raakte zacht de toetsen aan, en het
lieve stemmetje, dat ze gevreesd hadden nimmer weer te zullen hooren,
zong met eigen begeleiding het oude lied, dat zoo bijzonder op haar
toepasselijk was:


    Die laag staat, vreeze voor geen val,
    De needrige geen trots;
    Die klein van kracht is, bouwe vrij
    Op God, als op een rots.

    Ik ben tevreê met wat ik heb,
    Of 't veel of weinig zij:
    Tevreden wíl ik zijn, o Heer:
    Dezulken toch mint Gij.

    Voor hen is overvloed tot last,
    Wier weg naar boven leidt.
    Hier weinig en hiernamaals veel
    Is 't best voor d' eeuwigheid.




HOOFDSTUK XXIII.

TANTE MARCH BRENGT DE ZAAK TOT EEN BESLISSING.


Net als de bijen achter hun koningin aanzwermen, zweefden moeder
en dochters den volgenden dag rondom mijnheer March, en verzuimden
alles om den pas aangekomen herstellende te zien, te hooren en te
bedienen, zoodat hij gevaar liep door overmaat van verzorging weer
ziek te worden. Zooals hij daar, omringd van kussens in den grooten
stoel naast Bets' canapé zat, met de andere drie dicht om hem heen,
terwijl Hanna nu en dan het hoofd eens om de deur stak, "om eens
even den lieven man te zien," scheen het alsof er niets meer aan
hun geluk ontbrak. En toch ontbrak er _iets_, en de ouders voelden
het, hoewel niemand er over sprak. Mijnheer en mevrouw March zagen
elkaar onrustig aan en volgden Meta met de oogen. Jo had plotselinge
aanvallen van somberheid, en werd er op betrapt, dat zij nu en dan
met haar vuist Brooke's parapluie dreigde, die in de gang was blijven
staan. Meta was afgetrokken, verlegen en stil. Ze schrikte wanneer
er gebeld werd, en bloosde als iemand John's naam noemde. Amy zei:
"'t Is net of iedereen op iets wacht en niemand tot rust kan komen,
en dat is toch vreemd, nu Vader weer goed en wel thuis is." En Bets
verwonderde er zich in haar onschuld over, waarom de buren niet als
naar gewoonte kwamen overloopen.

's Middags ging Laurie voorbij en scheen, toen hij Meta aan het venster
zag staan, plotseling door een theatrale bui overvallen te worden,
want hij viel op één knie neer in de sneeuw, sloeg zich op de borst,
trok zich aan het haar, en hief zijn handen smeekend op, alsof hij om
de een of andere gunst bad. En toen Meta hem zei, dat hij zich niet
zoo gek moest aanstellen en doorloopen, wrong hij denkbeeldige tranen
uit zijn zakdoek en wankelde den hoek om, alsof hij "der wanhoop ten
prooi was."

"Idioot! Wat zou hij daarmee meenen?" vroeg Meta lachende, en deed
haar best, om er uit te zien, alsof ze er niets van begreep.

"Hij deed maar eens voor, hoe jouw John zich zal aanstellen. Roerend,
hè?" antwoordde Jo verachtelijk.

"Zeg alstjeblieft niet _mijn John_, want dat is onzin en niet waar,"
maar Meta sprak de woorden langzaam uit, alsof ze haar bijzonder lief
toeklonken. "Toe, plaag me niet, Jo; ik heb je immers gezegd, dat ik
niet _veel_ om hem geef, en hij heeft immers van niets gesproken;
dus moeten wij allemaal maar gewoon vriendschappelijk zijn en net
doen als vroeger."

"Dat kunnen we niet, want er _is_ iets gezegd en Laurie's
onhebbelijkheid heeft je voor mij bedorven. Ik zie het best en Moeder
ook. Je bent heel anders dan vroeger; ik weet niet hoever je wel
van me af lijkt. Ik ben niet van plan je te plagen, en ik zal het
dragen als een man, maar ik wou dat alles nu maar bepaald was. 'k
Heb een hekel aan dat wachten. Als je het dus ooit denkt te doen,
haast je dan wat, dan is het gauw voorbij," zei Jo knorrig.

"_Ik_ kan toch niets zeggen of doen, eer hij er van spreekt, en dat
zal hij niet, omdat Vader gezegd heeft dat ik te jong was," begon Meta,
terwijl ze zich met een ongeloovig glimlachje over haar werk heenboog,
alsof ze het op dit punt niet geheel met haar vader eens was.

"Als hij begon, zou je niet eens weten te antwoorden; je zou maar
schreien en blozen en hem zijn zin geven, in plaats van beslist neen
te zeggen."

"Ik ben niet zoo kinderachtig en zwak, als je denkt. Ik weet precies,
wat ik zeggen zal, want ik heb er een uitvoerig plan voor gemaakt,
om niet onverwachts te worden verrast; je kunt nooit weten wat er
gebeuren zal, en ik wil op alles bedacht zijn."

Jo moest lachen om het gewichtig air, dat Meta onbewust had aangenomen,
en dat haar heel goed stond, even als het aardig blosje, dat telkens
haar wangen kleurde.

"Zou je me niet eens willen vertellen, wat je zou zeggen?" vroeg Jo
meer eerbiedig.

"Met plezier. Je bent nu zestien, oud genoeg om mijn vertrouweling
te zijn, en mijn ondervinding kan jou misschien mettertijd te pas
komen in een dergelijke aangelegenheid."

"Ik ben niet van plan die ooit te hebben. Ik vind het ontzettend
grappig andere menschen het hof te zien maken, maar ik zou me
bespottelijk voelen, als het mezelf overkwam," zei Jo, verschrikt
bij de gedachte.

"Dat geloof ik niet, als je veel van iemand hield en hij van jou." Meta
zei het als tot zichzelf, en tuurde naar de laan, waar ze zoo dikwijls
geëngageerde paartjes in de schemering had zien wandelen.

"Ik dacht, dat je me je redevoering zou gaan opzeggen," zei Jo,
de droomerij van haar zuster onbarmhartig verstorend.

"O, ik zou alleen heel kalm en beslist zeggen: dank u, mijnheer Brooke,
u is wel vriendelijk, maar ik ben het ééns met mijn vader, dat ik te
jong ben om me al te engageeren; wees dus zoo goed er niet meer over
te spreken, maar laat ons vrienden blijven als vroeger."

"Hm, stijf en koel genoeg. Ik geloof niet, dat je dat ooit zult zeggen,
en ik weet dat hij er niet mee tevreden zal zijn. Als hij aanhoudt,
zooals gelukkige minnaars in boeken, zul je hem aannemen, liever dan
hem te kwetsen."

"Neen, dat zal ik niet! Ik zal hem zeggen, dat ik vast besloten ben,
en dan de kamer met waardigheid verlaten."

Meta stond op, toen zij dit zei, en was juist van plan haar
indrukwekkenden uittocht voor te stellen, toen een stap in de gang
haar naar haar stoel terug deed stuiven en op haar naaiwerk aanvallen,
alsof haar leven er mee gemoeid was, zoo de zoom niet in een bepaalden
tijd af kwam. Jo bedwong een lach bij de plotselinge verandering,
en toen iemand bescheiden aan de deur tikte, opende zij die alles
behalve gastvrij met een barsch gezicht.

"Dag juffrouw March, ik kwam om mijn parapluie te halen--eigenlijk
ook om te zien, hoe uw vader zich vandaag voelt," begon Brooke een
beetje verlegen, terwijl zijn oog van het eene veelzeggende gezicht
naar het andere vloog.

"Best, hij is heel wel; de parapluie staat in den stander; ik zal hem
even krijgen en zeggen dat u er is," zei Jo, en wipte de kamer uit om
Meta de gelegenheid te geven haar redevoering in alle waardigheid af
te steken. Maar zoodra ze weg was, begon Meta naar de deur te schuiven:

"Moeder zal zeker blij zijn u te zien; ga zitten, ik zal haar roepen."

"Ga niet weg; ben je bang voor me, Meta?" en Brooke keek zoo gegriefd,
dat Meta vreesde iets heel ruws gedaan te hebben. Ze bloosde tot
onder haar krulletjes, want hij had haar nog nooit bij haar naam
genoemd, en ze was verbaasd, dat het zoo natuurlijk en prettig uit
zijn mond klonk. Om vriendelijk en kalm te schijnen, stak ze haar
hand vertrouwelijk uit en zei op dankbaren toon:

"Hoe zou ik bang voor u kunnen zijn, terwijl u zoo goed voor Vader
geweest is? Ik wou maar, dat we er u voor konden bedanken."

"Zal ik je zeggen, hoe je dat kunt?" vroeg Brooke, die Meta's hand in
zijn twee groote handen vastgreep, en haar aanzag met zooveel liefde in
zijn bruine oogen, dat haar hart begon te bonzen en ze wel had willen
wegloopen, maar toch ook graag wou blijven om het verdere te hooren.

"Och neen, als 't u belieft niet--liever maar niet," zei ze, terwijl
ze trachtte haar hand weg te trekken, en er heel schuw en verschrikt
uitzag, al had ze beweerd niet bang voor hem te zijn.

"Ik zal je niet plagen; ik wou alleen weten of je een beetje van
me houdt; ik heb je al zoolang liefgehad, Meta," voegde Brooke er
teeder bij.

Dit was het oogenblik voor de kalme, gepaste redevoering, maar Meta
sprak die niet uit; zij was alles vergeten, keek op den grond en
antwoordde: "Ik weet het niet," zoo zachtjes, dat John zich bukken
moest, om het kleine, dwaze antwoord te verstaan.

Het scheen hem toch nogal te voldoen, want hij glimlachte met
een stralend gezicht, drukte Meta's handje en vroeg op zijn meest
overredenden toon: "Zou je willen probeeren, om het te weten te
komen? Ik zou het zoo graag van je hooren, en kan niet met lust aan
't werk gaan, eer ik weet, of ik in 't eind mijn belooning zal krijgen
of niet."

"Ik ben nog te jong," stamelde Meta, verbaasd dat ze zoo overstuur
raakte en dat ze het toch eigenlijk niets naar vond.

"Ik zal wachten; en intusschen kun je misschien leeren van mij te
houden. Zou 't een erg moeilijke les wezen, Meta?"

"Niet, als ik hem graag wou leeren, maar--"

"Toe, wil het maar, Meta. Ik houd van onderwijs geven, en dit is veel
gemakkelijker dan Duitsch," riep John, haar andere hand grijpende,
zoodat zij haar gezicht niet kon verbergen, toen hij zich bukte om
haar in de oogen te zien.

Zijn toon was "gepast smeekend," maar Meta keek hem eens van ter
zijde schichtig aan en zag dat zijn oogen niet alleen teeder, maar
ook vroolijk stonden en dat hij tevreden glimlachte, als iemand, die
niet twijfelt aan zijn succes. Dit prikkelde haar; ze herinnerde zich
Annie Moffat's dwaze lessen in coquetterie, en de zucht naar macht,
die in 't hart, ook van de beste jonge meisjes sluimert, ontwaakte
plotseling in haar en maakte zich van haar meester. Ze voelde zich
zenuwachtig en vreemd, en niet wetende wat anders te doen, volgde ze
een opkomende gril, trok haar handen los, en zei heftig: "Ik _wil_
niet; ga als 't je blieft weg en laat mij alleen."

De arme Brooke keek alsof zijn dierbaar luchtkasteel op hem
neertuimelde, want hij had Meta nooit in zoo'n stemming gezien,
en hij raakte er door in de war.

"Meen je dat werkelijk?" vroeg hij dringend, haar met zijn blik
volgend, terwijl ze de kamer uitliep.

"Ja, ik meen het. Ik wil niet met die dingen geplaagd worden. Vader
zegt, dat het niet hoeft; het is te vroeg en ik wil niet."

"Maar mag ik niet hopen, dat je langzamerhand van plan veranderen
zult? Ik wil wachten en niets zeggen, totdat je tijd hebt gehad. Speel
niet met me, Meta. Dat had ik niet van je gedacht."

"Denk maar in het geheel niet meer aan me. Ik wou liever, dat je
't niet deed," zei Meta, die in een ondeugende opwelling het geduld
van haar minnaar en haar eigen macht eens op de proef wilde stellen.

John was heel ernstig en bleek geworden en leek nu ongetwijfeld veel op
de romanhelden, die ze tot nu toe bewonderd had; maar hij sloeg zich
toch niet voor het voorhoofd en stampvoette niet op den grond, zooals
zij deden; hij stond maar stil naar haar te kijken, zóó verlangend,
zóó teeder, dat ze bijna berouw kreeg. Het is moeilijk na te gaan,
wat er gebeurd zou zijn, als op dit hoogst belangwekkend oogenblik
Tante March niet binnengestrompeld was.

De oude dame kon het verlangen haar neef te zien, niet bedwingen,
want ze had Laurie ontmoet op haar wandeling, en de terugkomst van
mijnheer March vernemende, reed ze terstond uit om hem te bezoeken.

De heele familie was juist achter in het huis en ze was stilletjes
binnengekomen om hem te verrassen. Ze verraste twee anderen zóó, dat
Meta schrikte alsof ze een geest zag en John Brooke in de studeerkamer
ontsnapte.

"Zeg! wat beteekent dit alles?" riep de oude dame, met een slag van
haar wandelstok, terwijl ze van den bleeken jongeman naar de vuurroode
jonge dame keek.

"Een vriend van Vader. Ik ben zoo verrast u te zien," stamelde Meta,
overtuigd dat haar thans de les zou worden gelezen.

"Dat is duidelijk," antwoordde Tante March, en ging zitten. "Maar wat
zei die vriend van je vader, dat je zoo purperrood gemaakt heeft? Er
is iets niet in den haak hier, en ik eisch dat je me vertelt, wat er
gebeurd is!"

"We waren maar wat aan 't praten. Mijnheer Brooke kwam om zijn
parapluie te halen," begon Meta, die mijnheer Brooke en zijn parapluie
veilig de deur uitwenschte.

"Brooke? De gouverneur van dien jongen? Aha, nu begrijp ik het! Ik
weet er alles van. Jo versprak zich, toen ze mij een boodschap wou
voorlezen uit een der brieven van je vader, en ik heb haar laten
opbiechten. Je hebt hem toch niet geaccepteerd, kind?" riep Tante
March verontwaardigd.

"Stil toch! hij zal u hooren! Laat ik Moeder gaan roepen," zei Meta,
hevig ontsteld.

"Nog niet. Ik heb je iets te zeggen en zal dat eerst doen. Vertel m'
eens, ben je van plan dien Brooke te trouwen? Als je dat doet, krijg je
geen cent van me. Denk daar maar aan, en wees een verstandig meisje,"
sprak de oude dame dreigend.

Nu bezat Tante March in hooge mate de kunst, zelfs in de zachtste
menschen een geest van verzet op te wekken en ze had er plezier
in dat te doen. De besten onder ons hebben iets van koppigheid in
zich, vooral wanneer zij jong en verliefd zijn. Als Tante March
Meta verzocht had John Brooke aan te nemen, zou ze waarschijnlijk
beslist hebben geweigerd; maar nu haar bevolen werd _niet_ van hem
te houden, besloot zij terstond het wél te doen. Genegenheid, zoowel
als koppigheid maakte dit besluit gemakkelijk, en in haar opgewonden
toestand verzette Meta zich tegen de oude dame met ongewoon vuur.

"Ik zal trouwen met wien ik wil, Tante, en u kunt uw geld geven aan
wie u wilt," zei ze met een vastberaden knikje.

"Wel, nu nog mooier! Is dat de manier, waarop je mijn raad volgt,
meisje. 't Zal je gauw genoeg berouwen, als je de liefde in een hutje
hebt leeren kennen en je die is tegengevallen."

"In een hut is dikwijls veel meer liefde dan in sommige groote huizen,"
antwoordde Meta.

Tante March zette haar bril op en staarde haar nichtje aan--ze
herkende haar niet in deze stemming. Meta begreep zichzelf nauwelijks;
ze voelde zich zoo dapper en onafhankelijk, zoo blij dat ze John kon
verdedigen en haar recht kon handhaven om hem lief te hebben als zij
dat verkoos. Tante March zag in, dat ze de zaak verkeerd had aangepakt;
na een poosje deed ze dus een nieuwen aanval en begon zoo zachtzinnig
als haar mogelijk was:

"Meta, lieve, wees nu eens verstandig en volg mijn raad. Ik meen het
goed, en zou je niet graag je heele leven zien bederven door één
misstap aan 't begin. Je behoort goed te trouwen en je familie te
steunen. Het is je plicht een rijk huwelijk te doen en dat behoorde
je ingeprent te zijn."

"Vader en Moeder denken er anders over. Zij houden van John, al is
hij arm."

"Je vader en moeder, kindlief, hebben niet meer wereldwijsheid dan
een paar zuigelingen."

"Dat doet me pleizier!" riep Meta brutaal.

Tante March deed alsof ze 't niet hoorde, maar ging voort met haar
les. "Die Brooke is arm en heeft geen enkel rijk familielid, wel?"

"Neen, maar heel veel hartelijke vrienden."

"Daar kun je niet van leven; probeer het maar eens en zie hoe gauw
die hartelijkheid bekoelt. Heeft hij een betrekking?"

"Nog niet; mijnheer Laurence zal hem helpen."

"Dat zal niet van langen duur zijn. James Laurence is een lastig oud
man, op wien men niet kan rekenen. Dus je bent van plan iemand te
trouwen zonder geld, zonder positie of betrekking, en harder te gaan
werken dan je nu gewoon bent, terwijl je een gelukkig leven tegemoet
kon gaan, door mijn raad te volgen en een beter huwelijk te doen. Ik
dacht dat je verstandiger was, Meta."

"Ik zou geen beter huwelijk _kunnen_ doen, al wachtte ik
levenslang. John is goed en flink en knap; hij is begaafd en
verstandig, hij wil werken en zal stellig vooruitkomen. Hij is sterk en
goedhartig; iedereen houdt van hem en acht hem, en ik ben er trotsch
op dat hij om mij geeft, ofschoon ik zoo arm en jong en dom ben,"
zei Meta, die er in haar ernst liever uitzag dan ooit.

"Hij weet dat je rijke verwanten hebt, kind; dat is, vermoed ik,
het geheim van zijn liefde."

"Hoe _durft_ u zooiets zeggen, Tante? John is boven zooiets
verheven. Ik wil geen seconde langer naar u luisteren, als u zoo
praat!" riep Meta, in haar verontwaardiging alles vergetende, behalve
de onrechtvaardigheid van die verdenking. "John zou evenmin om geld
trouwen als ik. Wij zijn bereid te werken, en willen wachten. Ik ben
niet bang voor armoede, want ik ben gelukkig geweest tot nu toe, en ik
weet dat ik het met hem ook zal zijn, omdat hij van me houdt, en ik--"

Hier zweeg Meta, zich plotseling herinnerend, dat ze nog geen besluit
genomen had, dat ze John had gezegd heen te gaan, en dat hij misschien
haar veranderde verklaringen hoorde.

Tante March was heel boos, want ze had het er op gezet, dat haar
mooi nichtje een goede partij zou doen, en een zekere uitdrukking in
't bezielde, jonge gezichtje wekte een treurig en bitter gevoel op
in de eenzame, oude vrouw.

"Welnu, ik trek mijn handen van de heele zaak af. Je bent een
koppig kind, en je verliest meer dan je vermoedt, door dezen dollen
streek.--Neen, ik wil niet zwijgen. Ik ben in je teleurgesteld en
heb geen lust, je vader nu te zien. Verwacht niets van mij, als je
getrouwd bent. Die vrienden van je mijnheer Brooke moeten je dan maar
voorthelpen. _Ik_ wil niets meer met je te doen hebben."

En de deur voor Meta's neus dichtslaande, verdween Tante March in
heftigen toorn. 't Was of ze al den moed van haar nichtje met zich mee
genomen had, want zoodra Meta alleen was, stond ze een oogenblik in
tweestrijd of ze zou lachen of schreien. Eer ze een besluit kon nemen,
had Brooke zich van haar meester gemaakt, die in één adem uitriep:
"Ik kon het niet helpen, ik _moest luisteren_, Meta. Ik dank jou voor
je verdediging, en Tante March voor het bewijs, dat je al een beetje
om me geeft."

"Ik wist zelf niet hoeveel, tot ze kwaad van je ging spreken,"
begon Meta.

"En ik hoef niet weg te gaan, maar mag blijven en gelukkig zijn?"

Hier bood zich weer een schoone gelegenheid om de verpletterende
speech uit te spreken, en een statigen aftocht te blazen, maar Meta
dacht er niet aan een van beide te doen, en verlaagde zich voor eeuwig
in Jo's schatting, door zacht te fluisteren: "Ja, John," terwijl zij
haar lief gezicht tegen John's vest verborg.

Een kwartier na het vertrek van Tante March kwam Jo zachtjes naar
beneden, wachtte even aan de kamerdeur, en geen geluid hoorende,
knikte en lachte ze met een tevreden gezicht, en zei bij zichzelf:
"Ze heeft hem weggestuurd, zooals we afgesproken hadden; dat zaakje
is dus gezond! Ik zal maar eens naar binnen gaan om wat van de grap
te hooren en er samen eens over te lachen."

Maar de arme Jo is nooit zoover gekomen, want ze versteende al op den
drempel bij het aanschouwen van een tooneel, dat haar met opengesperden
mond en oogen terughield. Gekomen met het voornemen over een gevallen
vijand te triomfeeren en een onverbiddelijke zuster te prijzen wegens
de verbanning van een lastigen aanbidder, was het zeker een schok voor
haar, toen ze moest aanschouwen, hoe bovengenoemde vijand genoeglijk op
de canapé zat, en de onverbiddelijke zuster op zijn knie, met het meest
onderworpen en gelukkige gezicht ter wereld. Jo hijgde, alsof ze een
koud stortbad kreeg; zoo'n onverwachte omkeer benam haar den adem. Het
rare geluid dat ze maakte, deed het paar omzien. Meta sprong op, met
een mengeling van verlegenheid en trots op haar blozend gezichtje,
maar "die man" zooals Jo hem noemde, waagde het nog te lachen, en
zei bedaard, terwijl hij het verbaasde standbeeld kuste:

"Zuster Jo, feliciteer ons maar!"

Dat was beleediging op beleediging stapelen; het werd Jo te kras, en
een woest gebaar makende, verdween ze, zonder een woord te spreken. Ze
vloog de trappen op en verschrikte de zieken, door de kamer binnen
te stormen en heftig uit te roepen: "O, laat er toch gauw iemand naar
beneden gaan; John Brooke doet zoo onmogelijk en Meta laat het toe."

Mijnheer en mevrouw March verlieten haastig de kamer, en op haar bed
neervallend, brak Jo onder bittere tranen in luide jammerklachten los,
terwijl ze Bets en Amy het verschrikkelijke nieuws vertelde. Maar
de kleine meisjes vonden het een heel prettige en interessante
gebeurtenis, en hier ook al geen troost vindende, trok Jo maar naar
haar toevluchtsoord op den zolder en maakte de ratten deelgenoot van
de ramp.

Niemand kwam te weten, wat er dien middag in de huiskamer voorviel,
maar er werd veel gepraat, en de dikwijls zoo stille Brooke verbaasde
zijn vrienden door de welsprekendheid en het vuur, waarmee hij zijn
zaak bepleitte tot hij alles naar zijn zin geregeld kreeg.

De theebel luidde, eer hij geëindigd had met de beschrijving van het
paradijs, dat hij voor Meta dacht te verdienen, en vol trots leidde
hij haar naar binnen om te soupeeren, beiden zoo zichtbaar gelukkig,
dat Jo het niet van zich kon verkrijgen, jaloersch of verdrietig te
zijn. Amy was zeer gesticht door John's eerbiedige aanbidding en over
de waardigheid, waarmee Meta zich die liet welgevallen; Bets zat hem
in de verte glimlachend aan te staren, terwijl mijnheer en mevrouw
March met zooveel blijde tevredenheid op het jonge paar neerzagen,
dat Tante March blijkbaar gelijk had met hen "zoo onverstandig
als een paar zuigelingen" te noemen. Niemand gebruikte veel, maar
iedereen keek even gelukkig, en de oude kamer scheen als vernieuwd,
nu de eerste roman in de familie er begon.

"Nu zul je niet meer zeggen, Meta, dat hier nooit iets prettigs
gebeurt, is 't wel?" riep Amy, terwijl ze tot een besluit zocht te
komen, hoe ze het paar zou schikken voor een schets, die zij van plan
was te maken.

"Neen, zeker niet. Wat is er veel gebeurd sedert ik dat zei! Het
schijnt wel een jaar geleden," antwoordde Meta, die in verheven sferen,
ver boven gewone dingen zooals brood en boter, rondzweefde.

"De aangename dingen volgden dezen keer al heel gauw op de treurige,
en ik geloof, dat de veranderingen ten goede nu begonnen zijn," zei
mevrouw March. "In de meeste families komt er nu en dan zoo'n gewichtig
jaar; dit is er een voor ons geweest, maar het is gelukkig geëindigd."

"'k Hoop, dat het volgende beter zal eindigen," mompelde Jo, die het
heel hard vond Meta voor haar oogen heelemaal in een vreemde te zien
opgaan; want de weinige personen, die Jo liefhad, had zij héél innig
lief, en ze vreesde niets zoozeer als hun genegenheid te verliezen,
of ook maar in het minst te zien verflauwen.

"_Ik_ hoop, dat het _derde_ jaar, van nu af gerekend, gelukkig eindigen
mag; en dat _zal_ het ook, als ik in leven blijf en mijn plannen ten
uitvoer brengen kan," zei John, Meta toelachende, alsof hem nu niets
meer onmogelijk scheen.

"Lijkt het je niet vreeselijk, zoo'n tijd te moeten wachten," vroeg
Amy, die verlangde, dat de trouwpartij nu maar voor de deur stond.

"Ik moet nog zooveel leeren, eer ik er genoeg voor weet, dat het
me kort zal toeschijnen," antwoordde Meta met een zachten ernst,
die haar tot nog toe vreemd was.

"Jij hebt maar te wachten. Ik zal het werk wel doen," zei John, zijn
taak beginnende door Meta's servet op te rapen, met een gezicht, dat Jo
aanleiding gaf haar hoofd te schudden, en met een zucht van verlichting
tot zichzelf te zeggen, toen ze de voordeur hoorde dichtslaan: "Daar
komt Laurie gelukkig; nu zullen we weer eens verstandig kunnen praten!"

Maar Jo vergiste zich, want Laurie kwam binnenstormen met eene
groote engagementsbouquet voor "Mevrouw John Brooke," terwijl hij
blijkbaar in den waan verkeerde, dat alles zoo geloopen was door zijn
voortreffelijke leiding.

"Ik wist wel, dat Brooke zijn zin zou krijgen; dat lukt hem altijd! Als
hij zich eenmaal voorneemt iets te doen, gebeurt het ook, al zou de
hemel er bij invallen," zei Laurie, nadat hij zijn gelukwenschen en
bloemen had aangeboden.

"Zeer verplicht voor je gunstige opinie. Ik neem die aan als een
goed voorteeken voor de toekomst, en vraag je nu reeds bij voorbaat
op onze bruiloft," antwoordde Brooke, die op het oogenblik in vrede
verkeerde met het heele menschdom, zelfs met zijn lastigen leerling.

"Ik kom, al zat ik ook aan het einde der aarde, want alleen Jo's
gezicht bij die gelegenheid, zal de moeite van de reis waard zijn. Je
ziet er niet feestelijk uit, mejuffrouw, wat scheelt er aan?" vroeg
Laurie, haar volgende in een hoek van de kamer, toen allen waren
opgestaan om den ouden heer Laurence te begroeten.

"Ik keur het huwelijk niet goed, maar ik heb me voorgenomen het te
dragen en er geen woord over te zeggen," zei Jo plechtig. "Je kunt
niet begrijpen, hoe hard het voor mij is Meta af te staan," kwam er
met bevende stem achter.

"Je stáát haar niet af. Je deelt haar maar," zei Laurie troostend.

"Het kan nooit meer hetzelfde zijn. Ik heb mijn beste vriendin
verloren," zuchtte Jo.

"Maar je hebt mij nog. Ik ben wel niet veel waard, dat weet ik wel;
maar ik zal je trouw blijven, Jo, al de dagen van mijn leven; op mijn
woord, dat zal ik!" en Laurie meende wat hij zei.

"Dat weet ik wel, en daar ben ik heel dankbaar voor. Je bent altijd een
groote troost voor me, Teddy!" zei Jo, hem dankbaar de hand drukkende.

"Wel, wees nu niet zoo somber meer, beste jongen. Alles is immers in
orde. Meta is gelukkig, Brooke zal wel in een oogenblik een betrekking
hebben, laat dat maar aan Grootpapa over, en het zal allerleukst
zijn Meta in haar eigen huisje te zien. Als ze weg is zullen we nog
een hoop plezier hebben, want dan duurt het niet lang meer, of ik
ben klaar aan de academie, en dan gaan we naar Europa en doen een
heerlijk reisje. Zou je dat niet troosten?"

"Misschien wel; maar je weet nooit, wat er in drie jaar gebeuren kan,"
zei Jo peinzend.

"Dat is waar. Zou je niet wel eens in de toekomst willen zien, om te
weten, waar we dan allemaal zullen zijn? Ik wel," zei Laurie.

"Neen, ik niet, want misschien zou ik iets treurigs zien; en nu ziet
ieder er zoo gelukkig uit, dat ik niet geloof, dat het veel beter
worden kan," en Jo liet langzaam haar oogen door de kamer gaan, ondanks
zichzelf glimlachend, want het was een allergenoegelijkst tooneeltje.

Vader en Moeder zaten naast elkander en doorleefden nog eens weer
het eerste hoofdstuk van _hun_ roman, die een jaar of twintig geleden
begonnen was. Amy teekende de gelieven uit, die in een aparte wereld
leefden, met zulke stralende gezichten, dat de kleine kunstenares ze
wel niet op het papier zou kunnen teruggeven. Bets lag op haar canapé
vroolijk met haar ouden vriend te praten, die haar handje vasthield,
alsof hij voelde, dat het ook hem kon leiden op den weg des vredes
dien Bets zelf bewandelde. Jo zat in haar geliefkoosd gemakkelijk
stoeltje, met den ernstig, rustigen blik, die haar zoo goed stond,
en Laurie, op den rug van haar stoel geleund, zoodat zijn kin op
eene hoogte was met haar krullebol, knikte haar vriendelijk toe in
den grooten spiegel, die hun beider beeld weerkaatste.

En terwijl ze zoo zitten, valt het gordijn voor Meta, Jo, Bets en
Amy. Het zal weer worden opgehaald, als we het eerste deel van dit
huiselijk drama, getiteld: _Onder Moeders Vleugels_, vervolgen onder
den titel: _Op Eigen Wieken_.



Om een goed begin te maken en met een vrij hart naar Meta's bruiloft te
kunnen gaan, mogen wij eerst nog wel eens een praatje over de familie
March houden. En dan moet ik al dadelijk zeggen, dat wanneer, sommige
mijner oudere lezeressen mochten pruttelen: "Er wordt te veel over
'liefdesgeschiedenissen' in dat verhaal gesproken," (ik ben niet bang,
dat jonge menschen dit bezwaar zullen maken), ik hun slechts antwoorden
kan met de woorden van mevrouw March: "Wat kan men anders verwachten,
met vier vroolijke jonge meisjes in huis en een levenslustigen jongen
buurman vlak naast de deur!"

De drie jaren die voorbijgegaan zijn, hebben geen groote veranderingen
in het stille gezin teweeg gebracht. De oorlog is geëindigd, en
mijnheer March rustig thuis, verdiept in zijn boeken en zijn kleine
gemeente, voor wie hij, zoowel door natuurlijken aanleg, als door
hoogere geestesgaven, een uitmuntend herder is. Een kalm, werkzaam
man, rijk in de wijsheid, die beter is dan geleerdheid, in de liefde,
die alle menschen "broeders" noemt, en in die echte vroomheid, die
den geheelen mensch heiligt en hem eerbiedwaardig en beminnelijk maakt.

Hoewel hij onbemiddeld was, en zijn volslagen belangeloosheid
hem verhinderde veel opgang in de wereld te maken, gevoelden toch
vele achtenswaardige menschen zich door deze hoedanigheden tot hem
aangetrokken, en zij vonden bij hem dan ook in ruime mate, wat zij
zochten, want zelfs de langdurige moeilijkheden, waarmede hij te
worstelen had gehad, bleken geen spoor van bitterheid in zijn ziel
te hebben achtergelaten.

Vurige jongemannen vonden den reeds grijzen geleerde even vurig
en jong van hart als zij; nadenkende of bedroefde vrouwen kwamen
onwillekeurig met hun twijfelingen en leed tot hem, daar zij zeker
waren het vriendelijkst medegevoel en den besten raad bij hem te
vinden; zondaars beleden hun zonden aan den kinderlijk eenvoudigen
man, en werden bestraft, maar gesterkt tevens; talentvolle menschen
vonden in hem een verwanten geest; eerzuchtigen ontdekten in hem een
edeler streven dan het hunne, en zelfs wereldsche lieden gaven toe,
dat zijn overtuigingen schoon en waar waren, hoewel "men er niet rijk
door werd."

Voor het oog van de buitenwereld scheen het alsof die vijf voortvarende
vrouwen het heele huis regeerden, en dat deden zij ook in vele
opzichten; maar toch was die stille, in zijne boeken verdiepte man
het hoofd des gezins, de raadsman, het anker en de troost van allen;
want in tijd van nood kwamen die drukke, bezige vrouwen altijd tot hem,
en vonden in hem, in den vollen, heiligen zin des woords, echtgenoot
en vader.

In hartsaangelegenheden namen de meisjes de toevlucht tot hun moeder,
in zielsaangelegenheden tot hun vader, en aan beide ouders, die zoo
teeder voor hen zorgden, betoonden zij een liefde, die toenam met de
jaren, en hen onderling vereenigde door dien hechtsten band, die het
leven zoo innig gelukkig maakt, en den dood overleeft.

Mevrouw March is nog altijd even frisch en bedrijvig, hoewel een
weinig grijzer, dan toen wij haar de laatste maal zagen, en op het
oogenblik zóó verdiept in Meta's aangelegenheden, dat de gewonden
in de hospitalen, en de treurende weduwen der gevallen krijgslieden
bepaald haar moederlijke bezoeken missen.

John Brooke deed een jaar lang manmoedig zijn plicht en werd gewond
naar huis gezonden; en toen hij eenmaal daar was, liet men hem niet
weer vertrekken. Hij ontving geen eerekruisen of ridderorden, hoezeer
hij ze ook verdiende, daar hij blijmoedig al wat hij bezat op het spel
had gezet; want het volle leven en een jeugdige liefde zijn kostbare
zaken. Volkomen verzoend met zijn ontslag, deed hij al het mogelijke
om zijn gezondheid terug te krijgen, opdat hij aan het werk kon gaan
om voor Meta een eigen huis te verdienen. Zijn gezond verstand en fier
gevoel van onafhankelijkheid deden hem de edelmoedige aanbiedingen van
den heer Laurence afslaan, en een betrekking van tweeden boekhouder
aannemen, daar hij liever wilde beginnen met een eerlijk verdiend
salaris, dan met een moeilijk af te lossen schuld.

Meta had haar tijd niet alleen met wachten, maar ook met werken
doorgebracht; haar karakter was meer gevormd, zij was volkomen op
de hoogte van alle huishoudelijke bezigheden, en mooier dan ooit,
want liefde is het beste schoonheids-elixer. Evenals alle meisjes,
had zij haar droomen en idealen, en zij was wel wat teleurgesteld, dat
haar nieuw leven op zoo'n bescheiden voet moest beginnen. Ned Moffat
was onlangs met Sallie Gardiner getrouwd, en Meta kon niet nalaten hun
prachtig huis en rijtuig, al hun cadeaux en Sallie's kostbaar uitzet
met het hare te vergelijken, en heimelijk te wenschen, dat zij het
ook zoo hebben kon. Maar toch verdwenen spoedig alle afgunstige en
ontevreden gedachten, wanneer zij zich herinnerde, hoeveel geduld,
liefde en moeite John had besteed, om het huisje, dat haar wachtte,
in orde te brengen; en wanneer zij te zamen in het schemeruurtje al
hun plannen bespraken, werd de toekomst zoo helder en liefelijk, dat
zij Sallie's heerlijkheden vergat, en zich het rijkste en gelukkigste
meisje van heel Amerika gevoelde.

Jo ging niet weer terug naar tante March, want de oude dame had zoo'n
voorliefde voor Amy opgevat, dat zij haar tot blijven wist te bewegen,
door het aanbod van teekenlessen van een der beste meesters; en voor
zulk een onverhoopt geluk zou Amy wel een veel harder meesteres willen
dienen. Vielen de morgenuren haar soms moeilijk, des te meer genoot
zij van haar vrije middagen, en ze maakte flinke vorderingen. Jo
wijdde zich intusschen geheel aan de literatuur en aan Betsy,
die nog bleef sukkelen, lang nadat het roodvonk tot het verleden
behoorde. Zij was niet bepaald ziek, maar zij werd ook nooit weer het
blozende, gezonde schepseltje van vroeger; toch was zij altijd vol
hoop, gelukkig en opgeruimd, druk in de weer met haar stille plichten,
door ieder bemind, en de goede genius van het gezin, lang voordat zij,
die haar het meest liefhadden, dat inzagen.

Zoolang "De Vliegende Adelaar" Jo een dollar betaalde voor elke kolom
van haar "nonsens", zooals zij het noemde, gevoelde zij zich als een
rijke dame, en schreef zij ijverig voort aan haar novelletjes. Maar
groote plannen woelden in haar rusteloos brein en eerzuchtigen geest,
en de oude blikken poppenkeuken op den zolder bevatte een langzaam
aangroeienden stapel van gevlekte manuscripten, die eens den naam
der familie March een plaats in het Boek der Faam zouden verschaffen.

Laurie, plichtmatig naar de hoogeschool gegaan om zijn grootvader
genoegen te doen, deed nu zijn best om zijn verblijf aldaar zooveel
mogelijk naar zijn eigen genoegen in te richten. Hij was de algemeene
lieveling, dank zij zijn geld, zijn aangename manieren, zijn talenten
en het vriendelijkste hart van de wereld, zoodat hij gedurig in
moeilijkheden geraakte, doordat hij anderen uit moeilijkheden wilde
helpen. Hij liep dus groot gevaar bedorven te worden, evenals zoo
menig veelbelovend jongmensch; en dat zou ook zeker het geval geweest
zijn, indien hij niet een talisman tegen alle kwaad bezeten had in de
herinnering aan zijn vriendelijken grootvader, wiens levensgeluk van
zijn welslagen afhing, aan de moederlijke vriendin, die zoo bezorgd
voor hem was, als ware hij haar zoon, en eindelijk, maar niet het
minst, in de bewustheid, dat vier onschuldige meisjes hem van ganscher
harte liefhadden, bewonderden en vertrouwden.

Daar hij niets meer dan een "begaafd menschenkind" was, maakte hij
natuurlijk plezier, was verliefd, fatterig of sentimenteel en volgde
elke sport, al naar dat de mode van den dag eischte; hij liep groen
en liet anderen groen loopen, was studentikoos in zijn uitdrukkingen
en bracht zich zelfs eens in gevaar van de hoogeschool weggejaagd
te worden. Maar daar zijn dwaasheden het gevolg waren van zijn
vroolijkheid en neiging tot grappen maken, wist hij er zich altijd
weer uit te redden door een openhartige schuldbekentenis, een eervolle
boetedoening, of door die onweerstaanbare overredingskracht, die hij
in zoo hooge mate bezat. Feitelijk was hij wel wat trotsch op al zijn
ternauwernood ontkomen gevaren, en vond hij het heerlijk de meisjes
van ontzetting te doen beven, door aanschouwelijke beschrijvingen van
zijn overwinningen op verontwaardigde leermeesters, deftige professoren
en verslagen vijanden. De "lui van mijn jaar" waren helden in de oogen
der meisjes, die altijd met onverflauwde belangstelling luisterden naar
de avonturen van "onze club" en die zich nu en dan mochten koesteren
in den vriendelijken glimlach van deze verheven schepselen, wanneer
Laurie hen met zich naar huis bracht.

Amy vooral was met deze eer hoogelijk ingenomen, en zij werd bepaald de
"belle" onder hen; want dit juffertje kende en gebruikte al heel gauw
haar vermogen om te boeien en te behagen. Meta was te zeer verdiept
in haar eigen, eenigen John, om veel belang te stellen in andere
heeren der schepping, en Betsy bijna te verlegen om hen ook maar aan
te kijken. Ze verwonderde er zich dan ook gedurig over, dat Amy ze
zoo durfde commandeeren; Jo daarentegen was echt in haar element, en
vond het heel moeilijk de jongensachtige houdingen, uitdrukkingen en
heldenfeiten niet na te volgen, die haar veel natuurlijker afgingen
dan het decorum, dat aan jonge dames past. Zij hielden allen bizonder
veel van Jo, maar werden nooit verliefd op haar, terwijl slechts enkele
der studenten ontkwamen aan het offer van eenige sentimenteele zuchten
op Amy's altaar. En het spreken over deze "teedere" gevoelens brengt
ons als vanzelf op de "Duiventil." Dit was de naam van het kleine,
bruine huisje, dat John Brooke voor Meta had in orde gemaakt. Laurie
had het zoo gedoopt, en vond dien naam bij uitstek geschikt voor
de zachtaardige gelieven, "die als een paar tortelduifjes zaten te
kirren en te trekkebekken". Het was een klein huisje met een klein
tuintje er achter, en een heel klein grasperkje er voor. Meta was
van plan hier een fontein, een boschje en verschillende bloemperkjes
aan te leggen, hoewel voor 't oogenblik de fontein werd voorgesteld
door een verweerde urn, die veel van een gebarsten spoelkom had; het
boschje bestond uit een stuk of wat jonge sparreboompjes, die 't nog
niet met zichzelf eens schenen te zijn, of zij wilden blijven leven,
dan of ze maar liever zouden sterven; en de toekomstige bloemenweelde
werd voorloopig aangekondigd door een regiment stokjes, de plaats
aanduidende, waar gezaaid was. Maar binnenshuis was het wezenlijk
alleraardigst, en de gelukkige bruid zag geen enkel gebrek, van den
zolder af tot den kelder toe. Het is waar, de gang bleek zoo nauw,
dat het maar goed was, dat zij geen piano hadden, want die zou
men er onmogelijk in haar geheel door hebben kunnen krijgen. De
eetkamer was zoo klein, dat zes personen er met moeite in konden,
en de keukentrap scheen er wel expres op gebouwd, om meid en servies
hals over kop in het kolenhok te doen buitelen. Maar eenmaal aan deze
kleine ongerieflijkheden gewend, kon er niets "idealers" bedacht
worden, want de inrichting was met gezond verstand en goeden smaak
gekozen en de uitslag werkelijk heel gelukkig. Er waren geen tafels
met ingelegde bladen, geen kostbare salonkastjes of kanten gordijnen
in de kleine zitkamer, maar eenvoudige meubelen, heel veel boeken,
een paar mooie platen, een bloemenmand in den erker, terwijl hier en
daar de aardige geschenken, door vriendenhanden gezonden, een plaats
hadden gekregen; geschenken, die des te aangenamer waren, omdat zij
van zulke hartelijke wenschen vergezeld gingen.

Ik geloof niet dat het mooie Psyche-beeldje, dat Laurie hun gaf,
iets van zijn schoonheid verloor, omdat John de console er voor
eigenhandig ophing; geen behanger kon de eenvoudige neteldoeksche
gordijnen bevalliger geplooid hebben dan Amy's vaardige hand,
en geen provisiekamer was ooit beter voorzien van goede wenschen,
vroolijke woorden en blijde verwachtingen, dan die, waarmee Jo en haar
moeder Meta's bescheiden voorraad flesschen, tonnetjes en trommels
rangschikten; en ik ben vast overtuigd, dat de fonkelnieuwe keuken
nooit zoo gezellig en netjes zou hebben kunnen worden, als Hanna
niet iederen pot en pan wel twaalf keer verzet en een mooi vuurtje
gebouwd had, klaar om aangemaakt te worden, zoodra "Mevrouw Brooke
maar in huis zou komen."

Ik geloof ook niet, dat eenige jonge huisvrouw ooit het leven
inging met zoo'n schat van stof- en vaatdoeken en van prullemandjes;
want Betsy maakte een hoeveelheid, groot genoeg om tot de zilveren
bruiloft te strekken, en zij vond drie soorten van theedoeken uit, om
het theeservies, dat op den trouwdag gebruikt zou worden, af te drogen.

Menschen, die alles door betaalde krachten laten doen, weten niet
hoeveel zij daardoor verliezen, want de eenvoudigste dingen zien er
zoo anders uit, wanneer zij door liefhebbende handen gemaakt zijn,
en Meta vond hiervan zoo menig bewijs, dat alles in haar nestje,
van de deegrol in de keuken, tot de coupe op haar salontafeltje, haar
één heerlijk verhaal te vertellen had van moeder- en zusterliefde en
teedere voorzorg.

Wat hadden zij prettige dagen met alles te overleggen; hoe plechtig
gingen zij er op uit om te winkelen; wat maakten zij grappige
vergissingen, en wat een hartelijk gelach ging er op over Laurie's
bespottelijke inkoopen. Hoewel deze jonge heer zijn akademische
loopbaan bijna achter zich had, was hij nog steeds even jolig en vol
grappen. Zijn laatste inval was nu om bij zijn wekelijksche bezoeken
altijd het een of ander nieuw, nuttig en vernuftig instrument voor
de jonge huisvrouw mee te brengen. Nu eens was het een pak bizonder
merkwaardige waschklampen, dan een zeldzaam practische nootmuskaatrasp,
die bij de eerste proefneming in stukken viel; een messenslijper, die
al de messen bedierf, een borstel die al de wol van het vloerkleed
afschoor en al het stof in achterliet; zuinigheidszeep, die iemand
het vel van de handen beet, onfeilbare lijm, die nergens aan wilde
blijven kleven, dan aan de vingers van den ongelukkigen kooper,
en allerlei soort van blikwerk, van een klein kinderspaarpotje af,
tot een verwonderlijken waschketel toe, die door stoom linnengoed
moest reinigen, met de grootst mogelijke kans op een ontploffing.

Tevergeefs smeekte Meta hem er mee op te houden. John lachte hem uit,
en Jo noemde hem "Mijnheer Toodles." Hij was geheel vervuld van de
manie om alle vernuftige vindingen der Yankees te beschermen en zijn
vrienden behoorlijk in hun huishouden te zetten. En zoo kwam er elke
week een nieuwe dwaasheid voor den dag.

Eindelijk was alles in de puntjes gereed; in de slaapkamers had Amy
zelfs stukken zeep klaar gelegd van dezelfde kleur als de verschillende
behangsels, en Betsy had de tafel al gedekt voor den eersten maaltijd.

"Ben je tevreden? zul je je hier thuis kunnen gevoelen en gelukkig
zijn?" vroeg mevrouw March, toen zij en haar dochter arm in arm het
nieuwe koninkrijk doorwandelden;--juist nu gevoelden zij meer dan ooit,
hoezeer zij aan elkander gehecht waren.

"Ja, Moeder, volkomen tevreden, dank zij uw aller moeite, en ik ben
_zoo_ gelukkig, dat ik er niet goed over spreken kan," antwoordde
Meta met een blik, die meer zei dan woorden.

"Als zij maar een paar dienstmeisjes had, dan zou alles in orde
zijn," vond Amy, die uit de zitkamer kwam, waar zij bezig was geweest
met proefnemingen, of de bronzen Mercurius beter zou staan op den
schoorsteenmantel dan wel op de étagère.

"Moeder en ik hebben daar lang en breed over gesproken en ik ben van
plan het eerst eens op haar manier te probeeren. Er zal zoo weinig
te doen zijn, dat ik, als ik Lot heb voor de boodschappen en om mij
met enkele dingen te helpen, juist genoeg werk zal vinden, om niet
lui of heimweeachtig te worden," antwoordde Meta kalm.

"Sallie Moffat heeft er vier," begon Amy.

"Als Meta er vier had, zouden zij niet in huis kunnen, of mijnheer
en mevrouw dienden hun tenten in den tuin op te slaan," riep Jo,
die met een grooten boezelaar voor, de laatste hand legde aan het
poetsen van de deurknoppen.

"Sallie is de vrouw van een rijk man, en zij heeft veel boden noodig
in haar prachtig huis, maar Meta en John beginnen zachtjes aan, en
ik heb een voorgevoel, dat er evenveel geluk zal te vinden zijn in
dit kleine huis als in hun groote. Het is in 't geheel niet goed,
wanneer jonge meisjes als Meta niets te doen hebben dan zich te
kleeden, bevelen te geven, en te babbelen. Toen ik pas getrouwd was,
verlangde ik, dat mijn nieuwe kleeren toch maar mochten verslijten
of scheuren, om ze te kunnen verstellen, want ik had meer dan genoeg
van borduurwerkjes en het spelen met mijn zakdoek."

"Waarom ging u niet in de keuken om te probeeren of u een fijn
schoteltje klaar kon maken, zooals Sallie zegt, dat zij wel eens voor
de aardigheid doet? Maar het lukt nooit en de meiden lachen haar uit,"
vertelde Meta.

"Dat deed ik ook na een poosje; niet om te 'probeeren,' maar om goed
van Hanna te leeren, hoe de dingen gedaan moeten worden, en te zorgen
dat de meiden mij _niet_ zouden uitlachen. Het was toen maar voor de
aardigheid; maar er kwam een tijd, waarin ik dankbaar was, dat ik niet
alleen den wil, maar ook de bekwaamheid had om gezond voedsel voor
mijn kleine meisjes te koken, en mijzelve te redden, toen ik geen
geld meer had om dienstboden te betalen. Jij begint van den anderen
kant, mijn lieve kind, maar de lessen, die je nu leert, zullen je
naderhand te pas komen, als John rijker wordt; want een huisvrouw,
hoe prachtig zij ook is ingericht, moet weten, hoe het werk _behoort_
gedaan te worden, als zij goed en eerlijk gediend wil zijn."

"Ja, Moeder, daarvan ben ik overtuigd," zei Meta, die aandachtig naar
de kleine vermaning geluisterd had; want de beste vrouw ter wereld
wordt wijdloopig, als zij op het onderwerp "huishouden" komt. "Weet
u wel, dat van mijn heele poppenhuisje geen hoekje mij zoo dierbaar
is als dit," ging Meta voort, toen zij, boven gekomen, welbehagelijk
in haar goed gevulde linnenkast gluurde.

Bets was daar bezig met de sneeuwwitte stapels netjes op de planken
te leggen, terwijl zij met zusterlijken trots den degelijken voorraad
bekeek. Zij begonnen alle drie te lachen, toen Meta dit zei; want aan
die linnenkast was een heele geschiedenis verbonden. Zooals men weet,
had tante March gezworen, dat als Meta "dien Brooke" trouwde, zij
nooit een cent van haar geld zou zien; maar toen haar toorn bedaard
was, en zij berouw kreeg over haar gelofte, was zij eigenlijk in
een lastig parket. Zij brak nooit haar woord, en zij had heel wat
zielekwellingen eer zij wist, hoe zij die moeilijkheid zou kunnen
oplossen; maar eindelijk bedacht zij een plan dat haar volkomen
tevreden stelde. Zij verzocht mevrouw Carrol, de mama van Florence,
een voorraad bed- en tafellinnen te koopen, te laten naaien en merken,
en het als _haar_ geschenk te zenden. Dit alles werd getrouw volbracht,
maar het geheim lekte uit, tot groot vermaak van de heele familie;
want tante March deed al haar best om heel onschuldig te kijken,
en hield vol dat zij niets kon geven dan de ouderwetsche paarlen,
die zij al zoo lang aan de eerste bruid beloofd had.

"Dat is een huishoudelijke smaak, dien ik met blijdschap in je zie. Ik
heb een vriendin gehad die haar huishouden begon met zes lakens,
maar daarentegen kristallen vingerglazen bezat voor dineetjes; dat
was haar genoeg," vertelde mevrouw March, de damasten tafellakens
gladstrijkende, met een echt vrouwelijke waardeering van de fijne
kwaliteit.

"Ik heb geen enkel vingerglas, maar dit is een uitzet voor mijn heele
leven, volgens Hanna," en Meta keek heel voldaan, zooals zij dan ook
wezenlijk wel mocht doen.

"Daar komt Teddy aan," riep Jo uit de gang, en allen liepen naar
beneden om Laurie tegemoet te gaan, wiens wekelijksch bezoek een
gewichtige gebeurtenis was in hun rustig leventje.

Een lang, breedgeschouderd jongmensch met een gladgeschoren hoofd,
een slappen vilten hoed, en een fladderende manteljas kwam met
verbazende stappen den weg af, sprong over de lage heg, in plaats
van behoorlijk het hek open te doen, en stevende recht op mevrouw
March af, met uitgestrekte handen en een hartelijk-- "Daar ben ik,
Moeder!--Ja, alles is in orde."

De laatste woorden waren het antwoord op een vragenden blik van de oude
dame, een vriendelijken, veelzeggenden blik, die door zijn stralende
oogen zoo openhartig werd beantwoord, dat de kleine ceremonie, als
naar gewoonte, met een moederlijken kus eindigde.

"Dit is voor mevrouw John Brooke, met de complimenten en gelukwenschen
van den maker. Mijn zegen Bets! Wel Jo, het doet een mensch goed
je eens weer te zien! Amy, je wordt wezenlijk al te mooi voor een
ongetrouwde jonge dame."

Terwijl Laurie sprak, gaf hij Meta een bruin papieren pakje, trok
Betsy aan haar haarlinten, zette groote oogen op over Jo's boezelaar,
viel in een aanbiddende houding voor Amy neer, en schudde toen ieder
de hand, terwijl allen tegelijk begonnen te praten.

"Waar is John?" vroeg Meta ongerust.

"Bezig met de papieren voor morgen te halen, mevrouw."

"Wie heeft de laatste match gewonnen, Teddy?" informeerde Jo, die, in
spijt van haar negentien jaren, nog steeds een vurige belangstelling
koesterde voor alle mannelijke sport.

"_Wij_ natuurlijk. Ik wou dat je 'r bij geweest was!"

"Hoe is 't met de allerbekoorlijkste juffrouw Randal?" vroeg Amy met
een veelbeteekenenden glimlach.

"Wreeder dan ooit; zie je niet, hoe ik wegkwijn van smart?" en
Laurie gaf een klinkenden slag op zijn breede borst en loosde een
theatralen zucht.

"Wat is de laatste verrassing? Maak het pakje toch open, en laat het
ons eens zien, Meta," drong Betsy aan, nieuwsgierig het knobbelige
pakje bekijkend.

"Het is een goed ding om in huis te hebben, in geval van brand of
dieven," merkte Laurie op, toen, onder het gelach van de meisjes,
een kleine nachtwachtratel voor den dag kwam.

"Als John soms eens van huis is, en jij bang wordt, mevrouw Meta,
dan heb je er maar mee uit de ramen te zwaaien, en de heele buurt zal
in een ommezien op de been zijn. Een aardig ding, vind je niet?" en
Laurie gaf haar een proefje van het leven, dat er mee gemaakt kon
worden, tot allen hun ooren vasthielden.

"Ondankbare wezens! Maar van dankbaarheid gesproken, jullie mogen Hanna
wel dankbaar zijn, dat zij de bruidstaart van een wissen ondergang
gered heeft. Het pronkstuk werd juist thuis gebracht, toen ik voorbij
kwam, en als zij het niet manmoedig verdedigd had, zou ik er eens
even achter gezeten hebben, want het zag er overheerlijk uit."

"Ik zou wel eens willen weten, of jij ooit volwassen zult worden,
Laurie," zei Meta, op moederlijken toon.

"Ik doe mijn best, mevrouw, maar ik vrees, dat ik het niet veel
verder brengen zal; zes voet is ongeveer het maximum wat men in
deze verbasterde tijden bereiken kan," antwoordde de jongeheer,
wiens hoofd bijna aan de kleine gaskroon reikte.

"Ik veronderstel, dat het heiligschennis zou zijn iets in dit
fonkelnieuwe heiligdom te eten, en daar ik ongeveer uitgehongerd ben,
stel ik voor te verhuizen," voegde hij er even later bij.

"Moeder en ik zullen hier op John wachten. Er zijn nog een paar
laatste dingen te regelen," antwoordde Meta met een gewichtig voorkomen
wegdribbelend.

"Bets en ik gaan naar Kitty Briant om nog wat bloemen voor morgen
te halen," zei Amy, een flatteusen hoed op haar flatteus krulhaar
zettende, en zelf minstens even voldaan over het effect als de anderen.

"Kom Jo, laat jij mij tenminste niet in den steek. Ik ben zoo uitgeput,
dat ik zonder bijstand niet naar huis kan komen. Maar doe om 's
hemels wil je boezelaar niet af, hij staat je zoo bizonder goed,"
zei Laurie, terwijl Jo het voorwerp van zijn antipathie oprolde, in
haar diepen zak stopte, en hem haar arm aanbood om zijn wankelende
schreden te ondersteunen.

"Zeg Teddy, nu moet ik eens ernstig met je over morgen spreken,"
begon Jo terwijl zij samen voortwandelden.

"Je _moet_ je nu eens behoorlijk gedragen; geen dolle dingen doen,
en onze plannen bederven."

"Geen enkel dol ding."

"En verkoop alstjeblieft geen aardigheden, als wij ernstig moeten
zijn."

"_Ik_ zeg nooit aardigheden, dat is meer speciaal _jouw_ taak."

"En ik smeek je, onder de plechtigheid niet naar mij te kijken;
ik begin stellig te lachen, als je me aankijkt."

"Je zult mij in 't geheel niet zien; je zult natuurlijk zóó schreien,
dat de dikke mist rondom je alle uitzicht zal benevelen."

"Ik schrei nooit, dan wanneer ik erg bedroefd ben."

"Bijvoorbeeld als goede vrienden naar de akademie gaan, hè?" plaagde
Laurie met een veelbeteekenenden glimlach.

"Verbeeld je! Ik treurde maar zoo'n beetje mee, om de anderen
gezelschap te houden."

"Natuurlijk. Maar zeg, Jo, hoe is Grootvader van de week? Nog al
beminnelijk?"

"Ja zeker. Heb je soms wat uitgevoerd, en ben je bang, hoe hij het
zal opnemen?" vroeg Jo vrij scherp.

"Denk je dat ik je moeder zou durven aankijken en zeggen, dat
alles in orde was, als het niet waar was?" en Laurie bleef in zijn
verontwaardiging stilstaan.

"Neen, natuurlijk niet," bekende Jo gul.

"Wees dan alstjeblieft niet weer zoo wantrouwend; ik heb alleen maar
wat geld noodig," zei Laurie, weer voortstappend en verzoend door
haar hartelijken toon.

"Je geeft veel uit, Teddy."

"_Ik_ geef het niet uit; het verdwijnt op de een of andere manier,
en het is weg, eer ik het weet."

"Je bent zoo edelmoedig en goedhartig, dat je het aan iedereen
uitleent, en nooit iets weigeren kunt. We hebben die geschiedenis met
Henshaw wel gehoord, en al wat je voor hem gedaan hebt! Als je je geld
altijd op die manier besteedde, zou niemand er aanmerking op maken,"
zei Jo met warmte.

"O, hij heeft van een molshoop een berg gemaakt. Ik mocht toch niet
aanzien, dat zoo'n flinke jongen zich dood werkte, alleen uit gebrek
aan een beetje ondersteuning, terwijl hij meer waard is dan een dozijn
zulke luie wezens als wij, is 't niet?"

"Natuurlijk niet, maar ik zie niet in, waarom je zeventien vesten
en een onnoemelijk aantal dassen moet hebben, en elken keer, als je
thuis komt, een nieuwen hoed. Ik dacht, dat je de dandyperiode nu te
boven was, maar telkens breekt de ziekte weer uit.

"Nu schijnt het mode om je zoo afschuwelijk toe te takelen; je hoofd
ziet er uit als een boender, en hoe bedenk je 't een jas als een
dwangbuis, oranje handschoenen en lompe laarzen met vierkante punten
te dragen? Als al die leelijke dingen nu nog maar goedkoop waren,
zou ik er niets van zeggen, maar ze zijn even duur als iets anders,
zoodat ik voor mij er het nut niet van kan inzien."

Bij dezen aanval wierp Laurie het hoofd in den nek en begon
zoo hartelijk te lachen, dat de vilten hoed afviel, waarop Jo er
verachtelijk op trapte, welke beleedigende handelwijze geen andere
uitwerking had, dan dat het hem de gelegenheid verschafte om uit te
weiden over de voordeelen van een kostuum, dat overal tegen bestand
was, terwijl hij het mishandelde hoofddeksel opvouwde en in zijn
zak stak.

"Preek nu maar niet meer, dan ben je een beste meid; ik hoor de heele
week genoeg van dien aard, en verlang een beetje variatie, als ik
thuis kom. Ik zal mij morgen poes-mooi maken, zonder op onkosten te
letten, en al mijn vrienden tevreden stellen."

"Ik zal je met rust laten, als je _alleen_ maar je haar wilt laten
groeien. Ik ben niet aristocratisch, maar ik ben er toch niets op
gesteld, gezien te worden met iemand, die er uitziet als een jeugdig
bokser," zei Jo, op ernstigen toon.

"Deze eenvoudige haardracht is hoogst bevorderlijk voor de studie,
mejuffrouw, daarom hebben wij haar aangenomen," antwoordde Laurie,
die zeker niet van overmatige ijdelheid beschuldigd kon worden, daar
hij vrijwillig een mooien krullebol voor ruige stekels van een halven
duim lengte had verwisseld.

"Maar zeg, Jo, ik geloof, dat de kleine Parker heusch wanhopig verliefd
is op Amy. Hij spreekt aanhoudend over haar, maakt verzen, en wandelt
heel verdacht in den maneschijn. Hij moest zijn jeugdigen hartstocht
eigenlijk maar in de kiem vernietigen," ging Laurie, na eenige
oogenblikken zwijgens, op een vertrouwelijken oudste-broerachtigen
toon voort.

"Natuurlijk; in de eerstvolgende jaren verlangen wij geen trouwerij
meer in deze familie. Lieve hemel, waar denken de schapen aan!" en
Jo keek zoo verontwaardigd, alsof Amy en kleine Parker nog op de
bewaarschool gingen.

"Het is een wonderlijke tijd, en 't is niet te zeggen wat wij mogelijk
nog zullen beleven, juffertje! Jij bent om zoo te zeggen ook nog
maar pas aan de kinderschoenen ontwassen, maar jouw beurt zal ook
gauw genoeg komen, Jo, en dan mogen wij staan treuren!" en Laurie
schudde het hoofd over de algemeene ontaarding.

"Ik? Wees maar niet bang; ik ben niet 'lieftallig' genoeg. Niemand
zou mij willen hebben, en dat is ook maar goed, want er moet toch
altijd éen oude vrijster in de familie zijn."

"Jij wilt niemand een kans geven," zei Laurie met een zijdelingschen
blik en wat meer kleur dan gewoonlijk op zijn door de zon verbrand
gezicht. "Je wilt den zachten kant van je karakter nooit toonen; en
wanneer iemand er bij toeval iets van te zien krijgt, dan behandel je
hem, zooals juffrouw Gummidge [1] haar minnaar deed: jij gooit hem
een emmer koud water over 't hoofd en zet al je stekels overeind,
zoodat niemand je durft aanraken, of ook maar naar je kijken."

"Ik houd er niet van; ik heb het ook veel te druk om mij door
zulke nonsens te laten afleiden, en ik vind het verschrikkelijk als
huisgezinnen zoo verbrokkeld worden. Laten wij er nu maar niet meer
over spreken; Meta's huwelijk heeft al onze hoofden op hol gebracht,
en wij praten van niets dan van minnaars en zulke gekheid. Ik heb
geen zin mijn humeur te bederven; zullen we dus alsjeblieft van
onderwerp veranderen?" en Jo zag er uit, alsof zij gereed was, hem
bij de geringste aanleiding met koud water te gaan doopen.

Wat Laurie's gevoelens ook mochten geweest zijn, hij gaf ze
alleen lucht in een lang, zacht gefluit, en in de verschrikkelijke
voorspelling, toen zij bij het hek scheidden: "Let op mijn woorden,
Jo, nu komt de beurt aan jou."





HOOFDSTUK II.

HET EERSTE HUWELIJK.


Vroeg in den helderen Juni-morgen ontwaakten, vroolijk en blij, al de
rozen, waarmee het huis der familie March begroeid was, en lachten
allen vriendelijk in den onbewolkten zonneschijn. Zij bloosden van
opgewondenheid, en als de wind hen heen en weer bewoog, fluisterden
zij elkander toe, wat zij hadden gezien; want sommigen keken naar
binnen in de eetkamer, waar het feestmaal was aangericht; anderen
klommen naar boven, om de zusters toe te knikken, die bezig waren
de bruid te kleeden; weer anderen wuifden een welkom toe aan allen,
die om verschillende redenen de gang en den tuin in- en uitliepen,
en allen, de schitterendst ontloken bloem tot het kleinste groene
knopje, offerden blijmoedig de schatting van hun schoonheid en geur
aan de vriendelijke meesteres, die ze zoo lang had verzorgd.

Meta leek zelve wel een roos; want al wat schoon en liefelijk was in
haar hart en ziel, scheen dien dag op haar gelaat te lezen te zijn, en
gaf het een teedere, aandoenlijke bekoring, machtiger dan de zuiverste
schoonheid. Zij wilde zijde noch kant, noch oranje-bloesem dragen. "Ik
wil er vandaag niet vreemd of opgeschikt uitzien," zei zij, "en ik
verlang ook geen modieuse bruiloft, alleen maar het bijzijn van allen,
die ik liefheb, en voor hen wil ik natuurlijk en mij-zelve zijn." Zij
had dus zelf haar trouwjapon gemaakt, met al de blijde verwachtingen
en onschuldige illussies van een meisjeshart.

De zusjes vlochten haar dik golvend haar, en de eenige versiering,
die zij droeg, bestond uit een bouquetje lelietjes der dalen, die
"haar John" boven alle bloemen ter wereld verkoos.

"Je ziet er precies uit als onze eigen Meta, alleen maar zoo lief en
mooi, dat ik je stellig eens zou knuffelen, als ik niet bang was je
japon te verkreukelen," zei Amy, die haar met welgevallen stond te
beschouwen nadat de kleedpartij was afgeloopen.

"Daar ben ik blij om. Maar kus en knuffel mij gerust allemaal, en
denk niet om mijn japon. Op die manier wil ik vandaag wel dikwijls
verkreukeld worden," zeide Meta, haar zuster aan haar hart drukkende,
en allen "knuffelden" haar een oogenblik met Aprilgezichtjes, en
gevoelden, dat de nieuwe liefde de oude niet had verdrongen.

"Nu ga ik John's das voor hem strikken, en dan moet ik een paar
oogenblikjes stil met vader in de studeerkamer zijn," zei Meta, liep
naar beneden om deze kleine ceremoniën te volbrengen, en volgde toen
haar moeder overal waar deze heenging, daar zij voelde, hoe, ondanks
de glimlachjes op het moederlijk gelaat, een verborgen droefheid
aan het moederhart knaagde nu haar oudste lieveling van onder haar
vleugelen uitvloog.

Terwijl de jongere zusters bij elkander staan en de laatste hand
leggen aan het eenvoudig toilet, is het een schoone gelegenheid al de
veranderingen op te merken, door het verloop van tijd in hun uiterlijk
teweeggebracht, want alle drie zien er nu op hun best uit.

Jo's hoekige kanten zijn veel verzacht; zij heeft geleerd zich
gemakkelijk, zij het dan ook niet met gratie, te bewegen. Haar
krullebol is aangegroeid tot een dikke wrong, die beter past bij
het kleine hoofd en de rijzige gestalte. Er licht een frissche blos
op haar bruine wangen, een zachte glans in haar oogen, en vandaag
spreekt haar soms zoo scherpe tong enkel vriendelijke woorden.

Betsy is tenger en bleek geworden, en nu stiller dan ooit; de mooie
zachte oogen lijken grooter, en er ligt een uitdrukking in, die,
hoewel niet droevig op zich zelf, iemand toch droevig stemt. Het
is de schaduw van pijn of smart die aan het jeugdig gezichtje zoo'n
uitdrukking van pathetisch geduld bijzet; maar Betsy klaagt zelden
en spreekt altijd vol hoop van "gauw beter te zullen worden."

Amy wordt met recht beschouwd als "de bloem des huizes," want op
haar zestiende jaar heeft zij reeds de houding en manieren van een
volwassen jongedame; zij is niet bepaald mooi, maar zij bezit de
onbeschrijfelijke bekoorlijkheid, van een bevallig, nog heel jong
meisje. Men kan in de lijnen van haar sierlijk figuurtje, in den
vorm en de beweging harer handen, de manier waarop ze haar japon,
haar haar draagt,--iets onbewust harmonieus zien, voor velen nog
aantrekkelijker dan schoonheid zelve. Amy's neus was nog steeds een
groote kwelling voor haar, want hij _wou_ maar niet Grieksch worden;
zij was ook niet voldaan over haar mond; ze vond hem te groot en haar
onderlip te beslist. Deze "ergerlijke" trekjes gaven karakter aan
haar heele gezichtje, maar daar had Amy nog geen oog voor, en zij
troostte zich met haar buitengewoon blank teint, helderblauwe oogen
en haar rijken goudblonden krullendos.

Zij hadden alle drie dunne, zilvergrijze japonnetjes aan, (hun beste
pakjes voor den zomer) met rozen in haar en ceintuur, en alle drie
zagen zij er uit, wat zij ook werkelijk waren, als frissche gelukkige
meisjes, die een oogenblik stilhielden in haar bezig leven, om met
ernstige oogen het lieflijkst hoofdstuk in den roman van het vrouwelijk
leven te lezen.

Er hadden volstrekt geen plechtigheden plaats; alles zou zoo
natuurlijk en huiselijk toegaan, als mogelijk was; toen dus tante March
binnenkwam, raakte zij buiten zich zelve van verontwaardiging over
't feit, dat de bruid haar tegemoet vloog en haar naar binnen bracht,
dat de bruidegom bezig was een afgevallen guirlande vast te maken,
en dat zij door een reetje van de deur den predikant en vader de trap
zag opgaan, met een hoogst ernstig gezicht en een wijnflesch onder
iederen arm.

"Op mijn woord, dat is hier een mooie vertooning," riep de oude
dame uit, terwijl zij de eereplaats innam, die haar was toegedacht,
en met veel waardigheid de plooien van haar ruischend lavendelkleurig
zijden gewaad schikte. "Jij moest onzichtbaar zijn tot op het laatste
oogenblik, kind."

"Tantelief, ik ben geen vertooning, er komt niemand om naar mij te
kijken, mijn toilet te critiseeren, of de kosten van ons feestmaal
te berekenen. Ik ben te gelukkig dan dat ik er iets om geven kan,
wat iemand zegt of denkt, en mijn trouwdag kan ik juist inrichten,
zooals ik het graag heb. Hier John, hier is je hamer," en weg wipte
Meta om, "dien man" in zijn zeer ongepaste werkzaamheden te helpen.

Brooke zei niet eens "dank je", maar terwijl hij bukte om het prozaïsch
werktuig aan te nemen, kuste hij zijn bruidje achter de porte-brisée,
met een blik, die tante March haar zakdoek deed te voorschijn halen,
met een plotseling opkomend floers voor haar scherpe oude oogen.

Een slag, een kreet, en een lach van Laurie, vergezeld van den tegen
alle decorum strijdenden uitroep: "Jupiter Ammon! Jo heeft wezenlijk
weer de taart laten vallen!" veroorzaakte een oogenblikkelijke
opschudding, die nauwelijks voorbij was, toen een schaar van neven
en nichten binnenstroomde, en "de partij begon", zooals Bets als kind
placht te zeggen.

"Laat die jonge reus niet te dicht bij me komen; ik vind hem nog
onverdragelijker dan muskieten," fluisterde de oude dame tot Amy,
toen de kamer langzamerhand vol werd, en Laurie's zwartlokkig hoofd
boven allen uitstak.

"Hij heeft beloofd zich vandaag goed te zullen gedragen, en hij _kan_
heel welgemanierd zijn, als hij wil," antwoordde Amy, terwijl zij
wegsloop om Hercules te waarschuwen, dat hij "den draak" niet te na
moest komen, welke waarschuwing hem bewoog met zoo'n volhardende
devotie om de oude dame heen te zweven, dat zij buiten zich zelf
geraakte.

Er was geen plechtig ceremonieel, maar een plotselinge stilte vervulde
de kamer, toen mijnheer March en het jonge paar hun plaatsen onder
de guirlandes innamen. Moeder en zusters kwamen zoo dicht mogelijk
om hen heen, alsof zij Meta moeilijk konden afstaan, meer dan eens
stokte de stem van den vader, maar dit maakte den geheelen dienst
slechts aangrijpender en ernstiger; de hand van den bruidegom beefde
zichtbaar, en niemand kon zijn antwoord verstaan, maar Meta zag
haar man zoo vertrouwend in de oogen, en sprak haar "ja" zoo zeker
en blijmoedig uit, dat haar moeders hart van vreugde opsprong, en
tante March hoorbaar "snufte".

Jo schreide _niet_, ééns was zij op het punt te beginnen, maar
ze bedwong haar aandoening, voelende dat Laurie haar onafgebroken
fixeerde, met een mengeling van pret en aandoening in zijn ondeugende
zwarte oogen. Betsy verborg haar gezichtje op haar moeders schouder,
maar Amy stond als een bevallig beeld, terwijl een vriendelijke
zonnestraal haar blank voorhoofd en de bloem in haar krullen heel
voordeelig deed uitkomen.

Ik vrees, dat het hoogst ongepast klonk, maar op hetzelfde oogenblik,
dat zij goed en wel getrouwd was, riep Meta uit: "De eerste kus voor
mijn Moedertje!" en zich omkeerende, omhelsde zij haar innig. Gedurende
het volgend kwartier leek zij meer op een roos dan ooit te voren,
want ieder maakte het volste gebruik van zijn privilege, van den
ouden heer Laurence af, tot de oude Hanna toe, die, versierd met een
vervaarlijke en veelkleurige muts, haar in de gang om den hals viel,
terwijl zij snikkend en grinnikend riep: "Ik hoop dat je dan maar heel
gelukkig zult worden, lieve meid. Er is niets aan de taart gekomen,
en alles ziet er keurig uit."

Dit bracht allen weer in een luchtiger stemming; ieder zei iets
geestigs, of trachtte het te doen, wat op hetzelfde neer kwam, want
als het hart vroolijk is, valt het lachen niet moeilijk. Er was
geen uitstalling van cadeaux, want die waren reeds in het huisje,
ook volgde er geen prachtig déjeuner, maar een overvloedig maal van
gebak en vruchten, met bloemen versierd. Mijnheer Laurence en tante
March haalden glimlachend de schouders tegen elkander op, toen bleek
dat water, limonade en koffie de eenige soorten van nektar waren,
die door de drie Hebe's werden rondgediend. Niemand zei evenwel
iets, totdat Laurie, die er op stond de bruid te bedienen, voor haar
verscheen met een zilveren schenkblad in de handen en een verlegen
uitdrukking op zijn gezicht.

"Heeft Jo al de flesschen bij ongeluk gebroken?" fluisterde hij,
"of was het een gezichtsbegoocheling van mij, dat ik ze van morgen
meende te zien?"

"Neen, je grootvader was zoo vriendelijk ons van zijn besten wijn
aan te bieden, en tante March stuurde ook verscheiden flesschen,
maar Vader heeft er alleen een paar voor Betsy afgenomen en de rest
naar het soldatenhospitaal gezonden. Hij vindt, zooals je weet, dat
wijn alleen in geval van ziekte gebruikt moet worden, en Moeder zegt,
dat noch zij, noch haar dochters ooit onder haar dak aan jonge menschen
wijn mogen aanbieden."

Meta sprak ernstig en verwachtte dat Laurie zijn wenkbrauwen zou
samentrekken of lachen, maar hij deed geen van beide, want na haar
vluchtig aangekeken te hebben, zei hij op zijn onstuimige manier:
"Dat bevalt mij; ik heb er genoeg ellende van gezien, om te wenschen
dat alle vrouwen er zoo over dachten als jullie."

"Toch niet door eigen ondervinding, hoop ik?" vroeg Meta eenigszins
angstig.

"Neen, wees maar gerust! Dat is trouwens niets geen verdienste, want
het is geen verzoeking voor mij. Wijn was bij ons even overvloedig
als water, daarom geef ik er niet om; maar als hij door een aardig
meisje aangeboden wordt, weiger je niet graag."

"Maar dat zul je toch doen, al is het niet om je zelf, dan om
onzentwil. Kom, Laurie, beloof mij dat; geef mij nóg een reden om
dezen dag voor den gelukkigsten van mijn leven te houden."

Zoo'n plotseling en ernstig verzoek deed den jongen man een oogenblik
aarzelen, want belachelijk schijnen valt op dien leeftijd nog
moeilijker dan onthouding. Meta wist, dat wanneer hij de belofte gaf,
hij die, het kostte wat het wilde, zou houden; en daar zij haar macht
als bruid gevoelde, gebruikte zij die, zooals elke vrouw dat mag
doen, tot het welzijn van haar vriend. Zij zei niets, maar zag hem
aan met een gezichtje, dat buitengewoon welsprekend gemaakt werd door
haar innig geluk, en met een glimlach, die duidelijk zei: "Niemand
kan mij vandaag iets weigeren." Laurie ten minste kon het niet; met
een wederkeerigen glimlach gaf hij haar de hand, en zei van harte:
"Ik beloof het u, mevrouw Brooke."

"Dank je, Laurie, hartelijk dank."

"En ik drink op je goed besluit, Teddy," riep Jo uit, hem met een
scheut limonade besproeiende, terwijl zij met haar glas zwaaide en
hem goedkeurend toeknikte.

Dus werd de toast gedronken, de belofte gegeven en getrouw gehouden,
ten spijt van vele verzoekingen; want als bij instinct hadden de
meisjes een gelukkig oogenblik uitgekozen, om hun vriend een dienst
te bewijzen, waarvoor hij haar zijn heele leven dankbaar bleef.

Na den maaltijd drentelde het gezelschap bij tweeën en drieën door
het huis en den tuin, en genoten van den zonneschijn binnens- en
buitenshuis. Meta en John stonden toevallig samen midden op het
grasperk, toen Laurie plotseling een ingeving kreeg, die de kroon
opzette aan dezen buitenmodelschen trouwdag.

"Laat al de getrouwde menschen elkaar de hand geven en in een kring
om het jonge paar dansen, zooals de Duitschers doen, terwijl de
ongetrouwden in paren er om heen springen," riep Laurie uit, terwijl
hij zoo vlug en gracieus met Amy langs het pad voortgaloppeerde,
dat al de anderen aangestoken werden en zonder tegenspreken hun
voorbeeld volgden. Mijnheer en mevrouw March en oom en tante Carrol
begonnen; anderen volgden spoedig, Sallie Moffat nam, na een oogenblik
aarzelens, haar sleep over den arm en trok Ned mee in den kring. Maar
't grappigste paar vormden mijnheer Laurence en tante March, want toen
de oude heer plechtig de oude dame naderde, nam zij plotseling haar
stok onder den arm, en huppelde moedig voort, om de anderen bij de
hand te nemen en rondom het bruidspaar te dansen, terwijl de jongelui
als kapellen op een zomerdag door den tuin zweefden.

Gebrek aan adem maakte een einde aan het geïmproviseerde bal, en toen
begonnen de gasten te vertrekken.

"Ik wensch je het beste, kindlief; ik wensch je van harte het beste,
maar ik vrees dat het je berouwen zal," waarschuwde tante March Meta,
en voegde er bij tot den bruidegom, toen hij haar naar het rijtuig
geleidde: "Je hebt een schat ontvangen, jongeman--tracht haar waardig
te zijn."

"'t Was de aardigste trouwpartij, die ik in lang heb bijgewoond,
Ned, en waarom begrijp ik niet, want feitelijk was niets, zooals het
behoorde," zei mevrouw Moffat tot haar man, toen zij wegreden.

"Laurie, mijn jongen, als je ooit zooiets in je hoofd haalt, zie dan
een van die kleine meisjes te krijgen, dan zal ik volkomen tevreden
zijn," beloofde de oude heer Laurence, zich op zijn gemak uitstrekkende
in zijn leuningstoel, na de vermoeienissen van den morgen.

"Ik zal trachten aan uw wensch te voldoen, Grootvader," was Laurie's
plichtmatig antwoord, terwijl hij zorgvuldig het bouquetje losmaakte,
dat Jo in zijn knoopsgat gestoken had.

Het kleine huisje was niet ver weg, en de heele huwelijksreis van Meta
bestond in de rustige wandeling met John van het oude huis naar het
nieuwe. Toen zij beneden kwam, als een lief kwakerinnetje in haar grijs
pakje en witten stroohoed, verdrongen allen zich rondom haar, om haar
even teeder "vaarwel" te zeggen, alsof zij op een groote reis uitging.

"Denk nu maar niet, dat ik heel ver weg ben, Moedertje, of dat ik u
_iets_ minder liefheb, omdat ik zooveel van John houd," zei zij met
oogen vol tranen haar moeder een oogenblik in haar armen klemmende. "Ik
zal elken dag aankomen, Vader, en ik hoop, dat ik mijn oude plaats
in uw aller harten zal behouden, hoewel ik getrouwd ben. Bets heeft
beloofd heel veel bij mij te komen, en de andere meisjes zullen nu en
dan wel eens in loopen, om mij over mijn huishoudelijke moeilijkheden
uit te lachen. Ik dank u allemaal hartelijk voor mijn gelukkigen
huwelijksdag. Tot morgen!"

Toen zij wegging, staarden allen haar na met een uitdrukking van innige
liefde, blijde hoop en familietrots. Zij wandelde voort, haar gelukkig
gezichtje bestraald door de Juni-avondzon, geleund op den arm van haar
echtgenoot en de handen vol bloemen--zoo begon Meta's huwelijksleven.





HOOFDSTUK III.

ARTISTIEKE PROEFNEMINGEN.


Het duurt lang, eer men het verschil leert kennen tusschen talent en
genie, vooral voor eerzuchtige jonge menschen. Amy leerde dit door
vele teleurstellingen inzien; want daar zij haar enthousiasme voor
roeping aanzag, waagde zij zich met jeugdige stoutmoedigheid aan
de beoefening van elken tak van haar geliefkoosde kunst. Gedurende
langen tijd was er een stilstand in de "modderpasteitjes-woede",
en wijdde zij zich geheel aan fijne teekeningen met de pen, waarin
zij zooveel smaak aan den dag legde, dat haar keurige voortbrengselen
haar vrij veel geldelijk voordeel aanbrachten. Maar dit werk vermoeide
haar oogen te veel; daarom werd de pen terzijde gelegd en een moedige
poging met een soort van brandschilderwerk gewaagd. Gedurende dezen
aanval leefde de geheele familie in een aanhoudenden angst voor de
noodlottige gevolgen, want ten allen tijde was het huis vervuld van
den reuk van smeulend hout, onrustwekkende rookwolkjes stegen op uit
zoldervenster of schuurdeur, gloeiende poken lagen zeer gevaarlijk
voor de hand, en Hanna ging nooit naar bed, zonder een emmer water en
de etensbel voor de deur te zetten, in geval van brand. Mevrouw March
ontdekte een portret van Rafaël op den onderkant van de broodplank,
en een dito van Bacchus op het biervat; een zingende cherub versierde
het deksel van het suikertonnetje, en vruchtelooze pogingen om den
beroemden tooneelspeler Garrick weer te geven, verschaften voor langen
tijd spaanders om het vuur aan te maken.

Van vuur tot olie was een natuurlijke overgang voor gebrande vingers,
en Amy toog met onverminderden ijver aan het schilderen. Een
kunstlievend vriend voorzag haar van zijn afgedankte paletten,
penseelen en kleuren, en zij kladde er op los en vervaardigde tal van
zeldzame landschappen en zeegezichten, zooals men ze nimmer te land of
te zee zou kunnen aantreffen. Amy's bizonder welgedane koeien zouden
stellig den prijs op alle landbouw-tentoonstellingen behalen en de
gevaarlijke helling harer schepen zou den meest bevaren zeerob een
aanval van zeeziekte bezorgd hebben, als hij ten minste niet eerst
in lachen uitbarstte over de volslagen miskenning van alle regelen
der scheepsbouwkunst. Kindertjes met negergezichten en zwartoogige
Madonna's die u uit een hoek van haar atelier aanstaarden, deden _niet_
precies aan Murillo denken; olieachtige, bruingeschaduwde gezichten
met een lichtglans op de verkeerde plaats, verbeeldden studies naar
Rembrandt; gezette dames en waterzuchtige kinderen, navolgingen van
Rubens; en Turner verscheen in stormen, met blauw-grijze donderkoppen,
oranje-kleurig weerlicht, bruinen regen en purperen wolken, terwijl
een tomaatkleurige vlek in het midden, evengoed een zon als een baken,
een zeemanshemd als een koningsmantel kon voorstellen, al naar dat
het den toeschouwer beliefde.

Hierop volgden houtskoolschetsen, en weldra zag men de heele familie op
een rij hangen, met verwilderde en besmeerde gezichten, alsof zij zoo
juist uit een kolenmijn waren te voorschijn gekomen. Zachtere copieën
in crayon voldeden beter, want de gelijkenis was goed en Amy's haar,
Jo's neus, Meta's mond en Laurie's oogen werden zelfs "bizonder mooi"
gevonden. Nu kwam er weer een terugkeer tot klei en pleister, en
spookachtige afgietsels van al haar bekenden grijnsden u tegen uit
alle hoeken van het huis of vielen, van bovenste kastplanken op de
hoofden der ongelukkige huisgenooten. Kinderen werden binnengelokt
om voor modellen te dienen, totdat hun onsamenhangende verhalen
van haar geheimzinnige handelingen juffrouw Amy voor een soort van
kindervreetster deden uitmaken. Maar haar proefnemingen op dit gebied
werden spoedig tot een einde gebracht door een ongelukkig toeval,
dat haar ijver voor een tijd deed bekoelen. Bij tijdelijk gebrek aan
andere modellen, beproefde zij een afgietsel van haar eigen welgevormd
voetje te maken, en op zekeren dag werd de heele familie in opschudding
gebracht door een geweldig gestamp en gegil in de schuur, en toen
men te hulp schoot, zag men de jonge kunstenares in vertwijfeling
rondhuppelen, den eenen voet vastgekleefd in een pan met pleister,
die onverwacht stijf geworden was. Met veel moeite en eenig gevaar werd
zij verlost, want Jo schudde zóó van het lachen, terwijl zij Amy's voet
opdolf, dat haar mes te ver ging, en den armen voet wondde, zoodat van
deze ééne kunstproef tenminste een blijvend aandenken bewaard bleef.

Hierop bedaarde Amy een poos, totdat een nieuwe manie voor schetsen
naar de natuur haar aandreef om overal door veld en bosch en langs de
rivier rond te zwerven, op jacht naar schilderachtige plekjes. Dat
er geen ruïnes in de nabijheid waren, bleef haar een voortdurende
kwelling. Zij deed tallooze verkoudheden op, door het zitten op
vochtig gras, om een "heerlijk punt," bestaande uit een steen, een
boomstronk, een paddestoel, en een paar veldbloemen, te vereeuwigen,
of om een "hemelsch wolkgevaarte" op het papier te brengen, dat er,
als het af was, uitzag als een verzameling van keurig opgemaakte
donzen bedden. Zij stelde haar "teint" in de waagschaal, door in de
brandende zon op de rivier te drijven, om het effect van licht en
schaduw te bestudeeren, en kreeg een rimpel boven haar neus, door al
haar getuur om een goed gezichtspunt, het perspectief, en de juiste
verhoudingen in 't oog te krijgen.

Indien Michael Angelo's gezegde, "genie is een oneindig geduld"
waarheid bevat, dan had Amy zeker recht om op die goddelijke eigenschap
aanspraak te maken, want zij hield vol, in spijt van alle hinderpalen,
mislukkingen en ontmoedigingen, en geloofde vast, mettertijd iets te
zullen voortbrengen, dat den naam van kunstwerk verdiende.

Ondertusschen leerde, deed en genoot zij ook andere dingen, want zij
had vast besloten een aantrekkelijke, beschaafde vrouw te worden, al
werd zij dan ook nooit een kunstenares. En hierin slaagde zij beter,
want zij was een van die gelukkige wezens, die behagen, zonder er
zich moeite voor te geven, die overal vrienden maken, en het leven
zoo vroolijk en gemakkelijk opvatten, dat minder bevoorrechte zielen
geneigd zijn te gelooven, dat zij onder een gelukkig gesternte zijn
geboren.

Iedereen hield van haar, want tact was een van haar kostbare gaven. Zij
had een instinctmatig gevoel voor wat aangenaam aandeed en gepast
was; zij vond altijd de rechte woorden voor den rechten persoon,
deed alles wat het oogenblik en de omstandigheden eischte, en was zoo
rustig zeker van zich zelve, dat haar zusters menigmaal beweerden:
"Als Amy plotseling aan het hof moest verschijnen, zou zij, zonder
eenige voorbereiding, precies weten wat zij doen moest."

Een van haar zwakheden was haar begeerte om "in de beste kringen"
uit te gaan, zonder precies te weten, wat eigenlijk de _beste_ kringen
waren. Geld, een goede positie, talenten en bevallige manieren waren
zeer begeerige dingen in haar oogen, en zij ging 't liefst om met
hen, die er bezitters van waren; maar dikwijls zag zij schijn voor
wezen aan en bewonderde, wat niet bewonderenswaardig was. Zij vergat
nooit, dat zij door haar geboorte tot de hoogere kringen behoorde,
en kweekte dus haar aristocratischen smaak en gevoelens aan, om,
wanneer de gelegenheid zich voordeed, in staat te zijn de plaats in
te nemen, waarvan haar beperkte middelen haar nu uitsloten.

"De freule," zooals haar vrienden haar wel eens noemden, wenschte
werkelijk een echte edelvrouw te zijn, en was het ook in haar hart,
maar zij moest nog leeren, dat geld alleen geen ware beschaving
koopen kan, dat een hooge rang niet altijd karakteradel met zich
brengt, en dat een goede opvoeding altijd haar invloed doet gevoelen,
niettegenstaande alle uitwendige ongunstige omstandigheden.

"Ik zou u zoo graag eens iets willen vragen, Moeder," zeide Amy,
op zekeren dag met een air van gewicht binnenkomende.

"Wel kindje, wat is het?" vroeg haar moeder, in wier oogen de slanke
jonge dame nog altijd "het kleintje" was.

"Onze teekenles houdt de volgende week op, en voordat de meisjes
voor den zomer uit elkaar gaan, zou ik ze zoo graag eens een middag
hier vragen. Zij branden van verlangen om de rivier te zien, en de
oude brug te schetsen, en sommige dingen, die zij in mijn schetsboek
gezien hebben, na te teekenen. Zij zijn allemaal in veel opzichten
heel vriendelijk voor mij geweest, en dat waardeerde ik erg, omdat
zij allemaal rijk zijn, en weten, dat ik het niet ben. Maar toch
hebben zij nooit eenig onderscheid gemaakt."

"Waarom zouden ze dat ook doen?" Mevrouw March deed deze vraag,
met wat de meisjes haar "Maria Theresia-air" noemden.

"U weet even goed als ik, dat het voor bijna iedereen _wèl_ een
verschil maakt; zet dus uw veeren maar niet op als een lieve oude
klokhen, wanneer uw kuikentjes door voorname vogels gepikt worden,
maar u weet, dat het leelijke eendje eindelijk bleek een zwaan te
zijn," en Amy glimlachte zonder bitterheid, want zij had een goed
humeur en een vroolijk, jong hart.

Mevrouw March lachte en bedwong haar lichtgekwetsten moederlijken
trots, terwijl zij vroeg:

"Nu goed, mijn zwaantje, wat was je plan?"

"Ik zou de meisjes zoo graag vragen hier de volgende week eens te
komen koffiedrinken, een rit met hen doen naar de plekjes, die zij
verlangen te zien--misschien een klein eindje roeien op de rivier--en
hier thuis een klein artistiek feestje voor hen aanleggen."

"Dat is te doen. Wat heb je noodig voor je feestmaal? Boterhammetjes
met vleesch, gebakjes, vruchten en koffie zal voldoende zijn, denk ik?"

"O neen! We moeten behalve dat, tong en koude kip en bijvoorbeeld
chocolavla en ijs hebben. De meisjes zijn aan al die dingen gewend,
moet u denken, en ik wil mijn partijtje in de puntjes hebben, al moet
ik ook voor mijn onderhoud werken."

"Hoeveel meisjes zijn er?" vroeg mevrouw March, die ernstig begon
te kijken.

"Er zijn er twaalf of veertien in mijn klasse, maar ik denk niet dat
ze allemaal komen zullen."

"Hemel kind, je zult een onnibus moeten afhuren om ze in rond te
rijden!"

"Hè, Moeder, hoe _kunt_ u aan zooiets denken? Er zullen er
waarschijnlijk niet meer dan zes of acht komen; ik dacht dus één
open wagentje te huren, en den landáuer (zooals Hanna altijd zegt)
van mijnheer Laurence te leen vragen."

"Dat alles zal nog al oploopen, Amy."

"Niet zoo erg, ik heb de kosten berekend, en ik zal het zelf betalen."

"Denk je niet, kindlief, nu al die meisjes aan die dingen gewend zijn,
en het beste wat wij doen kunnen, toch niets nieuws voor hen wezen zal,
dat een eenvoudiger plan, al was het alleen maar voor de verandering,
hen meer pleizier zou doen, en zeker voor ons veel beter zou zijn,
dan dat wij allerlei dingen koopen en leenen, die wij niet noodig
hebben, en die met onze heele manier van leven niet overeenstemmen."

"Als ik het niet krijgen kan, zooals ik graag wil, dan heb ik 't liever
in 't geheel niet. Ik weet zeker, dat het heel best gaan zal, als u en
de meisjes mij wat wilt helpen; en ik weet niet, wat u er tegen kunt
hebben, als ik het toch zelf betaal," zei Amy, met een beslistheid,
die door tegenspraak zeer licht in stijfhoofdigheid oversloeg.

Mevrouw March wist, dat ondervinding de beste leermeesteres is,
en liet haar kinderen zooveel mogelijk alleen de lessen leeren, die
zij zoo graag gemakkelijker voor hen zou gemaakt hebben, wanneer zij
maar niet even weinig geneigd waren om naar goeden raad te luisteren,
als om levertraan of rhabarber in te nemen.

"Heel goed Amy; als je je hart er op gezet hebt, en je mogelijkheid
ziet het te doen, zonder al te veel geld en tijdverlies en zonder je
je humeur te bederven, zal ik er niets meer tegen zeggen. Bepraat het
met de meisjes, en hoe je het dan ook inricht, ik zal mijn best doen
je te helpen."

"Dank u, Moeder, u is een engel!" en Amy vloog weg, om haar plan aan
de zusters mede te deelen.

Meta was dadelijk bereid, beloofde haar hulp en bood alles aan,
wat zij bezat, van haar huisje af tot haar allerbeste zoutlepeltje
toe. Maar Jo keurde het heele plan ten sterkste af, en wilde er in
het eerst niets mee te maken hebben.

"Hoe haal je 't in je hoofd, je geld uit te geven, je familie te
plagen en het huis onderste boven te keeren, voor een troepje meisjes,
die geen oortje om je geven!

"Ik dacht, dat je te veel gevoel van eigenwaarde en gezond verstand
bezat om _iemand_ ter wereld na te loopen, alleen omdat zij Fransche
laarzen draagt en in een coupé visites rijdt," zei Jo, die niet in
de allerbeste stemming voor gezellige bijeenkomsten was, daar Amy
haar middenuit de tragische ontknooping harer novelle had gehaald.

"Ik _loop_ ze niet na, en ik haat alle neerbuigende vriendelijkheid
evengoed als jij!" riep Amy verontwaardigd uit, want dit zuster-paar
kon nog steeds niet te best met elkander overweg, wanneer zulke
vraagstukken op het tapijt kwamen. "De meisjes houden van mij en ik
van hen, en zij zijn heel vriendelijk en verstandig en talentvol,
al hebben zij dan ook een zeker iets over zich, dat jij 'voorname
aanstellerij' noemt. Jij geeft er niet om, of de menschen van je
houden, en of je in goede kringen kunt komen, waar je je manieren en je
smaak kunt beschaven. Ik wel, en ik ben van plan gebruik te maken van
elke gelegenheid, die zich voordoet. Jij mag voor mijn part de wereld
zien door te komen, met je armen in de zij en je neus in de lucht en
dat onafhankelijk noemen, als je wilt, maar 't is mijn manier niet."

Wanneer Amy haar tong den vrijen teugel liet, en haar gemoed lucht
gaf, trok zij gewoonlijk aan het langste eind, want meestal had zij
het gezond verstand aan haar zijde, terwijl Jo haar vrijheidszucht
en afkeer van alle beleefdheidsvormen tot zulk een uiterste dreef,
dat zij gewoonlijk in haar argumenten moest blijven steken.

Amy's beschrijving van Jo's onafhankelijkheid was zóó raak, dat beiden
in lachen uitbarstten en de discussie een meer vriendschappelijk
karakter aannam. Zeer tegen haar zin stemde Jo er eindelijk in toe
een dag aan de ijdelheid des levens te wijden, en haar zuster door
"die belachelijke dwaasheid," zooals zij het noemde, heen te helpen.

De invitaties werden rondgezonden en bijna alle aangenomen, terwijl
de volgende Maandag werd bestemd voor het groote feest. Hanna was
uit haar humeur, omdat haar werk voor die week in de war zou komen en
voorspelde, dat "as de wasscherij en strijkerij niet op zen tijd klaar
kwam, alles in 't honderd zou loopen." Deze spaak in het voornaamste
wiel van de huishoudelijke machine had een nadeeligen invloed op de
heele geschiedenis, maar Amy's motto was "Nil desperandum", en nu zij
er eenmaal haar hart op gezet had, besloot zij, trots alle hinderpalen,
haar plan te volvoeren. Om te beginnen: Hanna's kokerij viel in 't
geheel niet goed uit; de kip was taai, de tong te zout en de vlâ te
dun. Dan waren de taartjes en het ijs duurder dan Amy berekend had,
en het rijtuig eveneens; en verscheiden andere uitgaven, die in
het eerst maar een kleinigheid schenen, liepen later onrustbarend
op. Betsy was verkouden en moest te bed blijven. Meta werd door een
bezoek in huis gehouden, en Jo was in zoo'n afwisselende stemming,
dat zij verschillende dingen brak, en haar ongelukken en vergissingen
buitengewoon talrijk, ernstig en noodlottig waren.

"Als Moeder er niet geweest was, zou ik er nooit door zijn gekomen,"
verklaarde Amy later, en dacht hier nog dikwijs met dankbaarheid aan,
toen "de beste grap die ze in lang beleefd hadden" al door iedereen
vergeten was.

Als het Maandag geen mooi weer was, zouden de jonge dames Dinsdag
komen, welke schikking Jo en Hanna in de hoogste mate ergerde.

Maandagsmorgens was het weer in dien onbestendigen toestand, die
nog wanhopiger is dan een stevige regenbui. Het motregende eerst,
toen brak de zon door, daarna woei het hard en betrok het opnieuw,
en 't scheen geen besluit te kunnen nemen, eer het voor ieder ander
te laat was om er een te nemen.

Amy was op met het aanbreken van den dag, joeg iedereen uit bed,
en haastte met het ontbijt, uit angst dat het huis niet bijtijds in
orde mocht zijn.

De zitkamer leek haar bizonder armzalig toe, maar zonder lang te
zuchten over wat zij niet had, deed zij haar best om zoo goed mogelijk
gebruik te maken van wat zij wél had; ze zette stoelen op de meest
versleten plaatsen van het kleed, bedekte een paar vlekken in het
behang met teekeningen in lijstjes van klimop, en vulde de leege
hoeken aan met beelden van haar eigen maaksel, die met de bevallige
bouquetten, door Jo overal neergezet, de kamer een artistiek aanzien
gaven.

De koffietafel zag er heerlijk uit; en toen zij die nog eens in
oogenschouw nam, hoopte zij van harte, dat alles goed mocht smaken,
en het geleende porcelein, kristal en zilver weer veilig en wel bij
den eigenaar mocht aanlanden. De rijtuigen zouden voorkomen, Meta en
haar moeder waren bereid de honneurs waar te nemen, Betsy was weer
in staat Hanna, achter de schermen, te helpen, en Jo had beloofd zoo
vroolijk en beminnelijk mogelijk te zijn, hoewel ze vervuld was met
totaal andere dingen, zware hoofdpijn had en de heele onderneming
beslist afkeurde; en toen de vermoeide Amy zich kleedde, troostte zij
zich met het vooruitzicht van het gelukkig oogenblik als het feestmaal
zou afgeloopen zijn, en ze met haar vriendinnen weg kon rijden om een
middag vol kunstgenot te smaken; want de mooie "landáuer" en de oude
brug waren haar glanspunten.

Toen volgden er twee uren van onzekerheid, waarin zij gedurig tusschen
de kamer- en de tuindeur heen en weer liep, terwijl de algemeene opinie
met den weerhaan draaide. Een flinke bui om elf uur had blijkbaar de
geestdrift bekoeld van de jonge dames, die om twaalf uur zouden komen,
want niemand verscheen; en om twee uur zette de uitgeputte familie
zich in een schitterenden zonneschijn aan tafel, om dat gedeelte van
de heerlijkheden, dat zou kunnen bederven, te gebruiken, en niets
verloren te doen gaan.

"Nu, vandaag is het weer zoo goed, als het maar wezen kan; zij zullen
nu zeker komen; wij moeten ons dus haasten om bijtijds klaar te zijn,"
dacht Amy, toen de zon haar den volgenden morgen wekte. Zij sprak
opgeruimd, maar in het diepst van haar ziel wenschte zij, dat zij
maar niets van Dinsdag gezegd had, want haar geestdrift was, evenals
haar taartjes, wel een weinig oudbakken geworden.

"Ik kan nergens kreeften krijgen; jullie zult het dus vandaag zonder
sla moeten doen," kondigde mijnheer March aan, toen hij een uur
later, met een uitdrukking van kalme wanhoop op het gezicht het
huis binnenkwam.

"Neem de kip dan, Bets; in de sla komt het er niet zooveel op aan,
of die wat taai is," raadde zijn vrouw.

"Ja, maar Hanna heeft hem een oogenblik op de keukentafel laten staan,
en toen zijn de katten er mee op den loop gegaan. Het spijt mij erg,
Amy," zei Betsy, die er nog steeds een katten-familie op nahield.

"Dan _moet_ ik een kreeft hebben, want tong alleen is niet genoeg,"
verklaarde Amy beslist.

"Zal ik naar de stad gaan en zien of ik er een bemachtigen kan?" vroeg
Jo, met de grootmoedigheid van een martelaar.

"Je zou met de kreeft onder je arm naar huis komen, zonder er zelfs
een papier om te doen, alleen om mij te plagen. Ik zal zelf wel gaan,"
antwoordde Amy, die uit haar humeur begon te raken.

Zij vertrok met een dikke voile voor, voorzien van een net
boodschappenmandje en in de hoop, dat een koel tramritje haar
vermoeiden geest zou kalmeeren en haar in staat stellen tot de
werkzaamheden van den dag. Na eenig oponthoud vond zij het voorwerp van
haar verlangen, en kocht meteen een flesch saus, om verder tijdverlies
thuis te voorkomen; en hoogst voldaan over haar doorzicht aanvaardde
zij den terugtocht.

Daar behalve zij, de eenige passagier in de tram een slaperige oude
dame was, stak Amy haar voile in den zak en kortte zich den tijd met na
te gaan, waar zij haar geld aan uitgegeven had. Zoo verdiept was zij
in haar papiertje met onwillige cijfers, dat zij geen acht sloeg op
den nieuwen medereiziger, die binnen was gekomen, zonder dat de wagen
ophield, totdat een mannenstem zeide: "Morgen, juffrouw March," en
opziende, zag zij een van Laurie's deftigste akademie-vrienden. Vurig
hopende dat hij vóór haar mocht uitstappen, deed Amy alsof dat mandje
op den grond haar volstrekt niet aanging, en zielsblij dat zij haar
nieuwe pak aanhad, beantwoordde zij de begroeting van den jongen man
met haar gewone levendigheid en vriendelijkheid.

Zij voerden een zeer geanimeerd gesprek, want Amy's voornaamste
ongerustheid was spoedig weggenomen door de mededeeling, dat het
jongemensch het eerst moest uitstappen, en zij was juist verdiept
in een zeer boeiend onderwerp, toen de oude dame de plaats harer
bestemming had bereikt. Bij het uitstappen struikelde zij, stootte het
mandje om, en o gruwel! daar lag de kreeft in al haar onfatsoenlijke
grootte en kleur ten aanschouwe van de aristocratische oogen van
een Tudor!

"Bij Jupiter, zij vergeet haar diner!" riep de niets kwaads vermoedende
jonge man uit, terwijl hij het vuurroode monster met zijn wandelstok
weer op zijn plaats bracht, en het mandje opnam, om het aan de oude
dame te geven.

"Och, als 't je belieft niet--het--het is mijn mandje," fluisterde Amy,
haar wangen even rood als haar kreeft.

"O, neem me niet kwalijk; het is een prachtexemplaar geloof ik, is
't niet?" vroeg Tudor met veel tegenwoordigheid van geest, en een
gezicht, dat onmiddellijk de grootste belangstelling teekende en zijn
opvoeding alle eer aandeed.

Amy kreeg in een oogenblik haar zelfbeheersching terug, zette haar
mandje stoutmoedig op de bank, en zei lachend:

"Zou je niet graag eens meeproeven van de sla, die wij er van gaan
maken, en de bekoorlijke jonge dames zien, voor wie de tractatie
bestemd is?"

Nu, dàt was tact, want twee zwakke punten van den mannelijken
aard waren aangeroerd; de kreeft wekte in een oogenblik allerlei
tongstreelende herinneringen, en de nieuwsgierigheid om te weten wie
"de bekoorlijke jonge dames waren," leidde zijn aandacht van het
grappig ongeval af.

"Ik wed dat hij er met Laurie over zal lachen en gekheid maken,
maar daar zal ik niets van merken, dat is één troost," dacht Amy,
toen Tudor boog en vertrok.

Zij vertelde thuis niets van de ontmoeting (hoewel zij ontdekte, dat
haar nieuwe rok door het omvallen van het mandje erg bevlekt was, daar
de saus er in straaltjes overheen was geloopen) maar ging moedig voort
met de toebereidselen, die nu nog onaangenamer schenen dan vroeger;
om twaalf uur was alles ten tweedenmale gereed. Overtuigd dat de
buren haar bewegingen gadesloegen, wenschte zij de herinnering aan de
mislukking van gisteren door een schitterend contrast uit te wisschen;
zij liet dus den landauer voorkomen, en reed in statie, uit om eenige
vriendinnen af te halen en aan den feestdisch te geleiden.

"Ik hoor geratel, daar komen ze aan! Ik zal maar naar de voordeur
gaan om ze te ontvangen; dat staat gastvrij, en ik gun het kind van
harte een prettigen middag na al haar moeite," zei mevrouw March,
de daad bij het woord voegende. Maar na één blik trok zij zich met
een onbeschrijfelijke uitdrukking op haar gezicht terug, want in het
groote rijtuig zat Amy met één jonge dame.

"Gauw, Betsy, help Hanna de helft van de tafel af te nemen; het is
al te gek een enkel meisje een maal voor twaalf personen voor te
zetten," riep Jo, naar de lagere gewesten afdalende, te gehaast zelfs
om te lachen.

Daar kwam Amy binnen, volmaakt kalm en de voorkomendheid zelve jegens
de eenige gast, die haar woord gehouden had; de rest van de familie,
die allen min of meer de gave van acteeren bezaten, speelden hun rollen
even goed, en juffrouw Eliot vond Amy's familie bizonder onderhoudend
en vroolijk, want het was Jo en de anderen onmogelijk de pret, die hen
vervulde, geheel te verbergen. Het ingekrompen dejeuner werd opgewekt
gebruikt, daarna bezochten de meisjes den tuin en het atelier en
voerden levendige gesprekken over kunst. Ten slotte bestelde Amy een
Victoria, (hoe jammer van den eleganten landauer!) en reed met haar
vriendin langs de mooiste punten, tot de visite in den namiddag naar
huis ging.

Toen zij erg vermoeid, maar even kalm als altijd terug kwam, merkte
ze op, dat ieder spoor van het ongelukkige feest verdwenen was,
behalve een verdachte trek om Jo's mond.

"Het was een heerlijke middag voor jullie ritje, kindlief," zei haar
moeder, zoo ernstig alsof het heele twaalftal er geweest was.

"Annie Eliot lijkt me een heel lief meisje en zij scheen zich goed
te amuseeren," voegde Betsy er met buitengewone warmte bij.

"Kun jullie mij wat van de taartjes meegeven? Ik kan ze zoo best
gebruiken, want ik krijg vanavond bezoek," vroeg Meta dringend.

"Neem alles; ik ben de eenige hier, die van zoetigheden houd en het
zou maar bederven, voordat ik er weg mee wist," antwoordde Amy, met
een zucht over den gullen voorraad dien zij opgedaan had, en dat voor
zoo'n mislukten middag!

"Jammer, dat Laurie niet hier is, om er ons door te helpen," begon
Jo, toen zij voor de vierde maal, in de twee dagen aanzaten om sla
en roomijs te eten.

Een waarschuwende blik van haar moeder sneed alle verdere opmerkingen
af, en de heele familie at voort, onder een heldhaftig stilzwijgen,
totdat mijnheer March in zijn onschuld begon: "Sla was een geliefkoosde
spijs bij de ouden, en Evelyn"--hier maakte eene geweldige uitbarsting
van lachen een einde aan de "geschiedenis der saladen," tot groote
verbazing van den geleerden heer.

"Stop alles in een mand, en stuur het naar de Hummels,--Duitschers
houden toch zoo van alles door elkander. Ik kan het niet langer
_zien_, en ik weet niet, waarom jullie allemaal zouden sterven aan
maagoverlading, omdat ik zoo dwaas geweest ben," barstte Amy uit,
haar oogen afvegende.

"Ik dacht, dat ik zou stikken van het lachen, toen ik jullie beidjes
in dat groote rijtuig zag komen aanrijden, als twee kleine pitjes in
een reuzen-notedop, terwijl Moeder daar in statie klaar stond om de
schare te ontvangen," zuchtte Jo, geheel uitgeput van het lachen.

"Het speet mij erg, dat je zoo teleurgesteld werd, kindlief, maar wij
deden al wat wij konden om je genoegen te geven," zei mevrouw March,
met moederlijke deelneming.

"Ik _ben_ ook tevreden; ik heb gedaan, wat ik op mij genomen had,
en het was niet mijn schuld, dat het mislukte; daar troost ik mij
maar mee," antwoordde Amy, met een beverig stemmetje. "Ik dank jullie
allemaal voor de hulp en ik zal jullie nog veel dankbaarder zijn, als
je er tenminste in geen maand meer over spreken wilt." Niemand sprak
er gedurende verscheiden maanden over; maar het woord "koffiepartij"
riep altijd een algemeenen glimlach te voorschijn, en Laurie's
verjaarsgeschenk aan Amy was een klein bloedkoralen kreeftje, om aan
haar horlogeketting te hangen.





HOOFDSTUK IV.

LETTERKUNDIGE ONDERVINDINGEN.


De fortuin begon Jo plotseling toe te lachen en wierp haar een
gelukspenning in den schoot. Niet bepaald een gouden penning, maar ik
twijfel er aan, of een half millioen haar meer waar geluk verschaft
zou hebben dan de kleine som, die op deze wijze tot haar kwam.

Met tusschenpoozen van eenige weken sloot zij zich op in haar
kamer, trok haar schrijfpak aan, "stortte zich in een maalstroom,"
zooals zij het uitdrukte, en schreef met hart en ziel aan één
stuk door aan haar roman, want voordat die voltooid was, had
zij geen rust. Haar schrijfpak bestond uit een zwarten boezelaar,
waaraan zij naar hartelust haar pen kon afvegen en uit een muts van
dezelfde stof, versierd met een vroolijken rooden strik, waarin zij
al haar haar wegstopte, als het "verdek voor den aanval werd gereed
gemaakt." Deze muts was als een windwijzer voor de onderzoekende oogen
harer familieleden, die gedurende Jo's aanvallen op een eerbiedigen
afstand bleven, en slechts nu en dan het hoofd om de deur staken, om
belangstellend te vragen: "Brandt het goddelijk vuur, Jo?" En zelfs
dit durfden ze niet altijd doen; ze keken altijd eerst naar de muts,
en regelden daarnaar hun gedrag. Als ze dit veelzeggend hoofdversiersel
ver naar voren had getrokken, was het een teeken, dat de schrijfster
zich in 't heetst van het vuur bevond; in opgewonden oogenblikken
zat de muts op éen oor, en als Jo der wanhoop ten prooi was, werd
zij geheel afgerukt en verachtelijk op den grond geworpen. Op zulke
oogenblikken nam de binnengekomene maar stilletjes de vlucht, en
niet voordat de strik weer vroolijk op het bezielde voorhoofd rustte,
durfde iemand Jo aanspreken.

Zij hield zichzelf volstrekt niet voor een genie, maar als de
schrijfwoede haar overviel, gaf zij er zich geheel aan over, en leidde
ze een zalig bestaan, ongevoelig voor behoeften, zorgen of slecht weer,
veilig en gelukkig in een denkbeeldige wereld, vol van vrienden, die
haar bijna even wezenlijk en dierbaar toeschenen als die van vleesch
en bloed. Geen slaap kwam over haar oogen, eten kon zij bijna niet,
dagen en nachten waren te kort om het geluk te bevatten, dat zij in
deze oogenblikken gevoelde, en die reeds daarom alleen onschatbaar
waren, al droegen zij ook nooit andere vrucht. De goddelijke ingeving
duurde gewoonlijk veertien dagen, en dan dook zij hongerig, slaperig,
knorrig of neerslachtig uit haar "maalstroom" op.

Zij was juist bezig met van zulk een aanval te bekomen, toen zij
zich liet overhalen om met juffrouw Crocker naar een lezing te gaan,
en deze zelfopoffering werd met een nieuw denkbeeld beloond. Het was
een volkslezing--over de Pyramiden--en Jo was eenigszins verbaasd
over de keus van het onderwerp voor zulk een gehoor; maar ze nam op
goed geloof aan, dat eenig groot sociaal kwaad voorkomen, of aan een
dringende behoefte voldaan zou kunnen worden, door de heerlijkheden der
Pharao's te ontvouwen, voor toehoorders, wier gedachten vervuld waren
van den prijs van steenkolen en meel, en die in hun leven moeilijker
raadselen dan die van de sphinx hadden op te lossen.

Zij kwamen vroeg, en terwijl juffrouw Crocker den hiel van haar kous
zette, vermaakte Jo zich met het bestudeeren van de menschen om haar
heen. Links zaten twee stevige huisvrouwen met massieve voorhoofden en
dito hoeden, bezig met het maken van pluksel en het bespreken van de
rechten der vrouw. Verderop een paar nederige gelieven hand in hand,
een sombere oude vrijster, die pepermuntjes uit een bruin papieren
zakje knabbelde, en een oude heer, die achter een gele foulard een
voorbereidend slaapje deed. Aan de rechterzijde was haar eenige
buurman een leesgrage knaap, verdiept in een tijdschrift.

Het was een geïllustreerd blad, en Jo beschouwde het kunstgewrocht met
eene soort van slaperige verbazing, overwegende welke wonderlijke
samenloop van omstandigheden de hoogst theatrale voorstelling
vereischen kon van een Indiaan in vollen krijgsmansdos, die worstelend
met een wolf, in de diepte stortte, en van twee woeste jongelingen
met onnatuurlijk kleine voeten en groote oogen, die elkander op
den voorgrond doorstaken, terwijl een vrouwelijke gedaante op den
achtergrond wegvluchtte in doodelijken angst en met haar mond wijd
open. Toen de knaap ophield om het blad om te slaan, zag hij, dat
zij naar hem keek, en vroeg hij met jongensachtige goedhartigheid,
terwijl hij haar de helft van zijn courant aanbood: "Wilt u 't soms
ook eens lezen? Het is een prachtig verhaal!"

Jo nam het met een glimlach aan, want zij hield nog steeds evenveel
van jongens, en was spoedig verdiept in den gewonen doolhof van liefde,
geheimzinnigheid, moord en doodslag, want het verhaal behoorde tot die
soort van prikkelliteratuur, waarin aan de hartstochten vrij spel wordt
gelaten, en waarin, als de verbeelding den schrijver in den steek laat,
een groote catastrophe het tooneel van de helft der _dramatis personae_
bevrijdt, en de andere helft juichend over hun ondergang overblijft.

"Prachtig, hè?" vroeg de knaap, toen haar oog afgedaald was tot de
laatste paragraaf van haar gedeelte.

"Ik denk, dat jij en ik zooiets ook wel zouden kunnen schrijven,
als wij het probeerden," zei Jo, glimlachend over zijn bewondering
van het prullig verhaal.

"'k Wou dat het waar was. Ze zeggen, dat zij met die verhalen
een mooi fortuintje maakt," en hij wees op den naam van mevrouw
S. L. A. N. G. Northbury, onder den titel van het verhaal.

"Ken je haar?" vroeg Jo met plotselinge belangstelling.

"Neen, maar ik lees al haar stukken, en ik ken een jongen, die op de
drukkerij werkt, waar dit blad wordt uitgegeven."

"En je zegt, dat zij een mooi fortuintje maakt met zulke verhalen?" Jo
keek opeens met meer ontzag naar de tragische prentjes, en de dik
gezaaide uitroepteekens, die de kolommen versierden.

"Nou, óf ze! Ze weet precies, wat de menschen graag lezen, en ze
wordt er goed voor betaald."

Nu begon de lezing, maar Jo hoorde er weinig van, want terwijl
professor Sands uitweidde over Belzoni, Cheops, scarabeeën [2] en
hiëroglyphen, schreef zij stilletjes het adres van het blad op,
en nam het stoute besluit naar den prijs van honderd dollars te
gaan mededingen, die in een der kolommen was uitgeloofd voor het
beste sensatie-verhaal. Toen de lezing eindigde, en de toehoorders
ontwaakten, had Jo zich een prachtig luchtkasteel gebouwd (niet het
eerste, dat op papier gegrond werd), en was ze reeds verdiept in
de samenstelling van haar verhaal, hoewel zij nog niet zeker wist,
of het duel vóór de schaking of na den moord moest plaats hebben.

Zij vertelde thuis niets van haar plan, maar toog den volgenden morgen
aan het werk, niet bepaald tot genoegen van haar moeder, die altijd
eenigszins ongerust was, zoolang het "hemelsche vuur" brandde.

Jo had nog nooit tevoren dit genre geprobeerd, maar zich altijd
tevreden gesteld met zeer zachtzinnige novelletjes voor "De Vliegende
Adelaar." Haar ondervinding als "actrice" en haar veelzijdige lectuur
kwamen haar nu te pas, want zij gaven haar eenig begrip van dramatisch
effect, en deden haar de intrige, de gesprekken en de costumes
aan de hand. Haar verhaal was zoo vol vertwijfeling en wanhoop,
als haar beperkte ondervinding van deze minder aangename gevoelens
haar maar toeliet het te maken, en daar zij het tooneel in Lissabon
geplaatst had, besloot zij met een aardbeving, als een schitterende
en gepaste ontknooping. Het manuscript werd in het geheim verzonden,
vergezeld door een briefje, met den bescheiden inhoud, dat, indien
het verhaal den prijs niet mocht wegdragen, hetgeen de schrijfster
nauwelijks durfde hopen, zij tevreden zou zijn, met elke som die men
het waardig mocht keuren.

Zes weken is voor een meisje een lange tijd om te wachten en een geheim
te bewaren; maar Jo deed beide, en was juist op het punt alle hoop op
te geven, ooit haar manuscript terug te zullen zien, toen zij een brief
ontving, die haar bijna den adem benam, want bij het openen viel een
banknoot van honderd dollars op haar schoot. Een oogenblik staarde zij
er op, alsof het een slang was, toen las zij haar brief, en begon te
schreien. Indien de beminnelijke heer, die dat vriendelijke episteltje
schreef, kon weten, hoeveel innige vreugde hij een medeschepsel
had verschaft, dan zou hij, denk ik, zijn vrije uurtjes, als hij
die ten minste bezat, graag aan die uitspanning besteed hebben;
want Jo stelde den brief op nog hooger prijs dan het geld, omdat hij
haar hartelijk aanmoedigde; en na jaren van inspanning was het zoo
heerlijk te ontdekken, dat zij werkelijk in staat was iets te doen,
al was het dan ook maar het schrijven van een sensatie-verhaal!

Geen fierder hart dan het hare, toen zij, na wat tot bedaren gekomen
te zijn, haar familie een electrischen schok ging toedienen, door
plotseling voor haar te verschijnen met den brief in de eene en de
banknoot in de andere hand, uitroepende, dat zij den prijs gewonnen
had. Natuurlijk was er groot gejuich, en toen het verhaal kwam, werd
het door ieder gelezen en geroemd, hoewel haar vader, nadat hij haar
geprezen had om den flinken stijl, de frissche intrige en de treffende
ontknooping, het hoofd schudde en op zijn eenvoudige manier zei:

"Je kunt iets beters leveren dan dit, Jo. Streef naar het hoogste,
zonder om het geld te denken."

"Ik vind juist, dat het geld het beste van de zaak is. Wat zul je
met zoo'n fortuin doen?" vroeg Amy, het magische stukje papier met
een eerbiedig oog bekijkende.

"Moeder en Betsy voor een maand naar zee laten gaan," antwoordde
Jo onmiddellijk.

"O, wat heerlijk! maar neen, dat kan ik niet aannemen, lieve Jo,
het zou al te zelfzuchtig zijn," riep Betsy uit, die eerst in haar
vermagerde handen klapte en diep adem haalde, alsof zij naar den
frisschen zeewind smachtte, maar zich daarop inhield en de banknoot
afweerde, die haar zuster voor haar heen en weer wuifde.

"Je _moet_ gaan, ik heb er mijn hart op gezet; daarom alleen probeerde
ik het, en daarom is het mij gelukt. Het vlot nooit met mij, wanneer
ik alleen aan mij zelve denk, dus je ziet, dat het beter voor me is,
voor anderen te werken. Daarenboven, Moeder heeft behoefte aan een
verandering, en zij zou niet van jou af willen, dus _moet_ je wel
meegaan. Wat zal 't grappig zijn, je weer dik en blozend terug te
zien komen! Hoera voor dokter Jo, die altijd haar patiënten geneest."

Na veel heen en weer praten gingen zij werkelijk naar de zeekust, en
hoewel Betsy niet zóó blozend en dik terugkwam, als men verlangen kon,
was zij toch veel beter, terwijl Mevrouw March verklaarde, dat zij zich
tien jaar jonger voelde; dus had Jo alle satisfactie van haar geld,
en ging ze opnieuw met een vroolijk hart aan 't werk, vast besloten
om meer zulke heerlijke banknoten te verdienen. En zij verdiende
er dat jaar ook verscheiden, en begon zich bepaald een persoon van
gewicht in huis te gevoelen; want door de tooverkracht van haar pen,
veranderde haar "prulwerk" in aangename dingen voor allen. "De Dochter
van den Hertog" betaalde de slagersrekening, "De Geestenhand" legde
een nieuw vloerkleed, en "De Vloek der Coventrys" werd een zegen voor
de Marches, wat kruidenierswaren en japonnen betrof.

Rijkdom is zeker een begeerlijke zaak, maar ook armoede heeft haar
zonnigen kant. Een der heerlijke lichtzijden van tegenspoed is de
innige voldoening, die ingespannen arbeid van hoofd en hand met zich
brengt; en aan den drang der noodzakelijkheid hebben wij de helft van
al de wijze, schoone en nuttige dingen op de wereld te danken. Jo
genoot iets van deze voldoening, en benijdde niet langer rijker
meisjes, in de blijde bewustheid, dat zij in haar eigen behoeften
kon voorzien, en van niemand een cent behoefde aan te nemen.

Er werd niet veel over haar verhalen gesproken, maar zij werden goed
verkocht; en aangemoedigd door dit feit, besloot zij een moedigen slag
te slaan naar roem en fortuin. Nadat zij haar roman voor de vierde
maal overgeschreven, hem aan al haar vertrouwde vrienden voorgelezen,
en hem met vreezen en beven aan drie uitgevers gezonden had, vond
zij ten laatste gelegenheid hem te plaatsen, onder voorwaarde, dat
zij hem tot op twee derde zou bekorten, en al de gedeelten, die zij
het meest bewonderde, zou schrappen.

"Nu moet ik hem òf weer in de poppenkeuken opbergen om daar te
vermolmen, òf hem op mijn eigen kosten laten drukken, òf hem besnoeien
volgens den smaak van het publiek, en er voor aannemen, wat ik er
voor krijgen kan. Roem is een heerlijk ding, maar geld in huis te
hebben is soms nog heerlijker; dus verlang ik het algemeen gevoelen
der vergadering omtrent dit belangrijk onderwerp te vernemen," zei Jo,
een familieraad beleggende.

"Bederf je boek niet, meisjelief, want er is meer in dan je meent, en
de denkbeelden zijn goed uitgewerkt. Laat het rusten en rijp worden,"
was haar vaders raad. Hij had zelf volgens dien raad gehandeld,
gedurende dertig jaar geduldig gewacht op de vruchten van zijn eigen
werk, en hij maakte zelfs nu nog geen haast om ze te plukken, hoewel
zij volkomen rijp en eetbaar waren.

"Ik geloof, dat Jo er meer bij zal winnen, wanneer zij hem uitgeeft,
dan wanneer zij blijft wachten," zei mevrouw March. "De critiek is
de beste vuurproef voor zulke boeken. Die zal haar op ongedachte
verdiensten en gebreken opmerkzaam maken, en haar dus helpen, een
volgenden keer nog iets beters te leveren. Wij zijn te partijdig,
maar de lof en de blaam van de buitenwereld zal nuttig voor haar zijn,
al verdient zij er ook weinig geld mee."

"Ja," zei Jo, haar wenkbrauwen samentrekkende, "dat is het juist;
ik heb nu zoolang over dit eene ding zitten suffen, dat ik niet meer
weet of het goed, slecht, of middelmatig is. Het zal mij goed doen,
als onbevooroordeelde, onpartijdige menschen er eens een blik in slaan,
en mij zeggen, wat zij er van denken."

"Ik zou er geen woord van schrappen; je bederft het boek als je dat
doet, want de belangrijkheid van 't verhaal zit meer in de karakters
dan in de daden van de personen, en het zal een warboel worden, als
je alles niet gaandeweg opheldert," vond Meta, die vast geloofde dat
deze roman de merkwaardigste was, die ooit werd geschreven.

"Maar mijnheer Allen zegt: gooi de verklaringen er uit; maak het
kort en dramatisch, en laat de karakters zich door daden openbaren,"
hernam Jo, het briefje van den uitgever weer ter hand nemend.

"Doe wat hij je zegt; hij weet wat gekocht zal worden, en dat weten
wij niet. Schrijf een goed populair boek, en maak er zooveel geld
van, als je kunt. Naderhand, als je naam gemaakt hebt, kun je naar
hartelust uitweiden, en je romans met filosofische en metaphysische
redeneeringen opvullen," raadde Amy, die de zaak van een volmaakt
practisch standpunt beschouwde.

"Nu," riep Jo lachend, "als mijn personen filosofische en metaphysische
redeneeringen houden, is het zeker niet mijn schuld, want ik weet
niets van die dingen af, behalve wat ik eens van Vader opvang nu
en dan. Mochten er een paar van zijn verstandige gedachten in mijn
roman verdwaald zijn geraakt, zooveel te beter voor mij. En jij Bets,
wat zeg jij er van?"

"Ik zou je boek heel graag _gauw_ gedrukt zien," was al wat Betsy
glimlachend zei; maar ze legde onwillekeurig den nadruk op dat woordje
"gauw" en er kwam een verlangende uitdrukking in de oogen, die niets
van hun kinderlijke openhartigheid hadden verloren, waardoor Jo's
hart voor een oogenblik van onbestemden angst ineenkromp, en zij
besloot om haar proefneming in ieder geval "gauw" te wagen.

Toen legde de jonge schrijfster met Spartaansche heldhaftigheid
haar eerstgeborene op de tafel en sneed hem in stukken met de
koelbloedigheid van een menscheneetster. In de hoop iedereen te
behagen, volgde zij ieders raad op, en eindigde, als de man met den
ezel, met het niemand naar den zin te maken.

Haar vader was ingenomen met de metaphysische tint, die er
onwillekeurig over verspreid lag, dus die mocht blijven, hoewel zij
zelve er bedenkingen tegen had. Haar moeder dacht, dat er wel wat _te_
veel beschrijvingen in voorkwamen; ergo werden zij alle geschrapt, en
mét hen verscheiden noodige schakels in het verhaal. Meta bewonderde
het tragische gedeelte; dus werkte Jo de zielsangsten nog wat verder
uit om haar genoegen te doen, terwijl Amy aanmerking maakte op de
grappen, waarom Jo met de grootste goedhartigheid van de wereld al de
comische scènes doorhaalde, die aan de somberheid van het geheel eenige
afwisseling gaven. Om de verwoesting te voltooien, bekortte zij het
tot op twee derde, en zond toen in goed vertrouwen haar mishandeld
boekje als een geplukte musch de groote, drukke wereld in, om zijn
geluk te beproeven.

Het werd gedrukt, en zij kreeg er driehonderd dollars voor, en
tevens overvloed van lof en afkeuring; van beiden zóóveel meer dan
zij verwachtte, dat zij in een staat van verwarring geraakte, zoodat
er heel wat tijd noodig was, eer zij tot recht inzicht kwam.

"U zei, Moeder, dat de critiek mij helpen zou; maar ik zie niet in hoe,
want zij is zoo in tegenspraak met zich zelf, dat ik niet weet of ik
een veelbelovend boek heb geschreven, dan of ik al de tien geboden
overtreden heb," riep de arme Jo, met een stapel couranten voor zich,
waarvan de lezing haar het eene oogenblik met trots en blijdschap,
het volgende met toorn en diepe neerslachtigheid vervulde. "Deze
man zegt: 'Een uitmuntend boek, vol waarheid, schoonheid en ernst;
alles is liefelijk, rein en gezond,'" ging de verslagen schrijfster
voort. "Een volgende beweert: 'De theorie van dit boek is slecht, vol
zwartgallige droombeelden, spiritistisch bijgeloof, en onnatuurlijke
karakters.' Maar ik houd er in 't geheel geen letterkundige theorieën
op na, geloof niet aan spiritisme, en mijn karakters heb ik naar het
leven geteekend. Hoe kan deze kritiek dan waar zijn! Een ander zegt:

"'Het is een van de beste Amerikaansche romans, die in jaren is
uitgekomen' (ik weet wel beter), en de volgende beweert: 'Hoewel
oorspronkelijk en met veel vuur en gevoel geschreven, blijft het in
ons oog een gevaarlijk boek.' Dàt is niet waar! Sommigen steken er den
gek mee, anderen prijzen het meer dan het verdient, en bijna allen
zijn het daarover eens, dat ik een diepzinnige theorie trachtte in
't licht te stellen, terwijl ik alleen voor mijn eigen plezier en om
het geld schreef. Ik wou, dat ik het in zijn geheel had laten drukken,
of in het geheel niet, want ik vind het onuitstaanbaar zoo absoluut
verkeerd beoordeeld te worden."

Haar familie en vrienden waren zeer mild met troost en lof; toch
was het een moeilijke tijd voor de gevoelige, hooghartige Jo, die
gemeend had zooiets goeds tot stand te brengen en die schijnbaar
zooiets verkeerds geleverd had. Maar 't deed haar geen kwaad; want zij,
wier oordeel zij waarlijk op prijs stelde, gaven haar de critiek, die
het beste opvoedingsmiddel voor een schrijver is; en toen de eerste
teleurstelling voorbij was, kon zij over haar arm boekje lachen, en
er toch in blijven gelooven, en gevoelde zij zich wijzer en sterker,
na de vuurproef die zij had doorstaan.

"Daar ik geen genie ben, zooals Keats, zal ik er niet aan sterven,"
zei ze moedig; "en per slot van rekening kom ik er toch nog goed
af; want die gedeelten, die uit het werkelijke leven genomen zijn,
worden als onmogelijk en onnatuurlijk veroordeeld, en de tooneelen,
die ik uit mijn eigen dwaas hoofd heb voortgebracht, 'bekoorlijk,
natuurlijk, teeder en waar' genoemd. Daar zal ik mij dus maar mee
troosten, en als ik weer wat te zeggen heb, zal ik op nieuw beginnen
en een beter boek schrijven."





HOOFDSTUK V.

HUISELIJKE ONDERVINDINGEN.


Evenals de meeste jonge vrouwen begon Meta haar huwelijksleven
met het voornemen, om een model-huishoudster te zijn. John zou
zijn woning een paradijs vinden, elken dag smullen, en niet weten,
wat het was een knoop te missen. Zij begon haar taak met zooveel
liefde, goeden wil en blijmoedigheid, dat zij wel moest slagen,
in weerwil van sommige hinderpalen. Haar paradijs was niet zoo heel
rustig, want het jonge vrouwtje maakte veel drukte, was te bezorgd
om John genoegen te geven, en draafde rond als een ware Martha,
gebukt onder al haar kleine zorgen. Soms was ze zelfs te vermoeid
om te glimlachen. John's spijsvertering raakte in de war, na een
opeenvolging van lekkere schoteltjes, en de ondankbare begon naar
eenvoudiger spijzen te verlangen. Wat de knoopen betreft, het werd
Meta spoedig een raadsel, waar zij toch bleven, en dikwijls schudde
ze 't hoofd over de achteloosheid der mannen, met de bedreiging, dat
hij ze op een goeden dag zelf zou mogen aanzetten, om te probeeren
of _zijn_ werk beter dan het hare bestand zou zijn tegen ongeduldig
rukken en onhandige vingers.

Maar ze waren overgelukkig, zelfs nadat ze ontdekt hadden dat zij niet
van liefde alleen konden leven. John vond Meta niet minder mooi, nu zij
hem van achter de koffiekan toelachte, en Meta vond den dagelijkschen
afscheidskus volstrekt niet minder poëtisch, al liet de echtgenoot dien
ook vergezeld gaan van de teedere vraag: "Zal ik voor vanmiddag rund-
of kalfsvleesch bestellen, lieveling?" Het kleine huisje was niet
langer een tooverpriëel, maar het werd een _thuis_, en het jonge paar
voelde weldra, dat deze verandering een verbetering was. Eerst speelden
zij huishoudentje en maakten er evenveel plezier over als kinderen;
toen verdiepte John zich in zijn werk, onder het volle besef van zijn
verantwoordelijkheid als huisvader; en Meta borg haar neteldoeksch
morgenjaponnetje op, deed een grooten boezelaar voor, en ging, zooals
wij reeds zeiden, met meer ijver dan verstand aan het werk.

Zoolang de kookmanie duurde, gebruikte zij haar receptenboek, alsof
het een rekenboekje was, en werkte al de problemen met zorg en geduld
uit. Soms werd de heele familie geïnviteerd om hen te helpen in het
opeten van een àl te overvloedige, welgelukte lekkernij; dan weer
werd Lotty stilletjes weggestuurd met een schaaltje misbaksels, die
voor ieders oog verborgen werden in de alverterende magen der kleine
Hummels. Een avond met John en het huishoudboek bracht gewoonlijk
een staking in de culinaire proefnemingen teweeg, en dan volgde er
een spaarzame bui, waarin de arme man voortdurend broodpudding, haché
en opgewarmde koffie te genieten kreeg, een ware beproeving voor hem,
die hij echter met lofwaardige lijdzaamheid verdroeg. Maar voordat de
gulden middenweg was gevonden, ontstond er, waar weinig jonge paren
lang buiten blijven: een huiselijke oneenigheid.

Toegevende aan het huismoederlijk verlangen om de planken in haar
provisiekast goed gevuld te zien met eigen inmaak, besloot Meta zelf
haar bessengelei te maken. John werd verzocht ongeveer een dozijn
kleine potjes en een grooten zak suiker te bestellen, want daar hun
eigen bessen rijp waren, kon het werk dadelijk beginnen.

John, die vast geloofde dat "mijn vrouw" alles kon en niet weinig
trotsch was op haar handigheid, bleek onmiddellijk bereid haar verzoek
in te willigen, zoodat hun eenige vruchtenoogst op de aangenaamste
manier voor wintergebruik zou kunnen bewaard worden. Hij bezorgde haar
dus vier dozijn "allergezelligste" potjes, tien kilo suiker en een
kleinen jongen om bessen te plukken. Met een mutsje over haar haar,
opgestroopte mouwen en een groot keukenschort voor, dat ondanks alles
iets coquets had, ging de jonge huisvrouw, vol vertrouwen in haar
succes, aan den arbeid, want--had zij het Hanna niet honderdmaal
zien doen? Het groote aantal potjes deed haar op het eerste gezicht
ontstellen, maar John hield zooveel van gelei, en de nette glazen
potjes zouden zoo aardig staan op de bovenste plank, dat Meta besloot
ze alle te vullen, en zij bracht een ganschen langen dag door met
plukken, koken, filtreeren en tobben over haar inmaak. Ze deed haar
best. Ze raadpleegde het kookboek, zij spande zich in om te bedenken
wat Hanna toch deed, dat zij niet gedaan had; zij kookte alles nog
eens over, deed er nog eens weer suiker bij, liet het nog eens door
de zeef loopen, te vergeefs, het akelige goed wilde niet stijf worden.

't Liefst zou ze met boezelaar en al naar huis zijn geloopen om haar
moeder om hulp te vragen, maar John en zij waren overeengekomen,
dat zij nooit iemand met hun huiselijke moeilijkheden, proefnemingen
of twisten zouden lastig vallen. Over dat laatste woord hadden ze
gelachen, alsof de gedachte daaraan de grootste absurditeit was; maar
zij hadden hun besluit volgehouden, en wanneer zij er maar eenigszins
buiten konden, vroegen ze niet om hulp; dus bemoeide zich niemand met
hun zaken, want mevrouw March had dit plan bizonder goedgekeurd. Zoo
worstelde Meta op dien snikheeten zomerdag geheel alleen met haar
weerspannige lekkernij, en om vijf uur viel zij moedeloos neer op
een stoel in haar rommelige keuken, wrong haar kleverige handen en
barstte in snikken uit.

Nu had zij in de eerste weken van haar nieuwe leven dikwijls gezegd:
"Mijn man zal altijd, wanneer hij maar wil, een vriend mee naar huis
kunnen brengen. Ik zal er altijd op voorbereid zijn, zoodat er geen
verwarring, gevlieg of gebrom behoeft te wezen, waar hij een net huis,
een vroolijke vrouw en een goed middagmaal zal vinden. Johnlief,
vraag maar nooit mijn goedkeuring, inviteer gerust wien je wilt,
en wees er zeker van, dat hij welkom zal zijn."

Dat klonk veelbelovend! John straalde van voldoening, toen hij haar
dat hoorde zeggen, en voelde opnieuw, hoe 'n zegen het toch was zoo'n
lief, verstandig vrouwtje te bezitten. Maar hoewel zij nu en dan
wel gasten hadden ontvangen, was het nog nooit onverwachts gebeurd,
en dus had Meta tot nog toe geen gelegenheid gevonden om zich in
dat opzicht te onderscheiden. Zoo gaat het altijd in dit tranendal;
er schijnt aan zulke dingen een zeker noodlot verbonden, waarover
wij ons kunnen verwonderen, dat wij kunnen betreuren, doch waarin
wij ons zoo goed mogelijk moeten zien te schikken.

Als John niet alles omtrent de gelei vergeten had, zou het
onvergeeflijk van hem geweest zijn, om op dien dag, uit al de dagen
van het jaar, onverwachts een vriend mee ten eten te brengen. In de
blijde bewustheid dat hij dien morgen een goed middagmaal besteld had,
vast overtuigd dat het op de minuut af gereed zou zijn, en vervuld
met aangename voorgevoelens over het bekoorlijk effect, dat zijn oog
zou streelen, wanneer zijn mooi vrouwtje naar buiten kwam loopen
om hem tegemoet te gaan, voerde hij zijn vriend naar zijn woning,
met al de opgewektheid van een jong gastheer en echtgenoot.

Maar de wereld is vol teleurstellingen, dat ondervond John, toen hij
zijn "duiventil" naderde. De voordeur stond gewoonlijk heel gastvrij
open; nu was zij niet alleen dicht, maar op slot, en de modder van
den vorigen dag ontsierde nog de stoep. De gordijnen van de voorkamer
waren neergelaten, zoodat er niets te zien was van het liefelijk
tafereel, dat hij zich had voorgesteld: een mooi in 't wit gekleed
huisvrouwtje dat, met een bloem in haar ceintuur, onder de veranda
zat te naaien, of een helderoogige gastvrouw, die haar gast met een
vriendelijk beschroomd lachje welkom heette. Niets van dien aard;
geen levende ziel verscheen, alleen een jongen met bloedrooden mond
en vingers lag tusschen de bessestruiken te slapen.

"Ik vrees, dat er iets gebeurd is; ga zoolang in den tuin, Scott,
terwijl ik mijn vrouw ga opzoeken," zei John, wien de stilte en
eenzaamheid begon te benauwen.

Hij haastte zich naar de achterzijde van het huis, geleid door een
afschuwelijken reuk van aangebrande suiker, en Scott drentelde hem
achterna met een spotachtige uitdrukking op het gezicht. Hij bleef,
toen Brooke verdween, bescheiden op een afstand staan, maar toch kon
hij alles hooren en zien en genoot hij, als vrijgezel, bizonder van
het tooneel.

In de keuken heerschte wanhoop en verwarring; één editie van de gelei
was van potje tot potje overgezeefd; een tweede lag op den grond,
en een derde stond lustig op het vuur aan te branden. Lotty zat
met Teutonisch flegma kalm te genieten van brood met bessensap,
want de gelei was nog steeds in een hopeloos vloeibaren staat,
terwijl mevrouw Brooke, met het gezicht in haar boezelaar verborgen,
wanhopig zat te snikken.

"Mijn liefste meisje, wat scheelt er aan?" riep John naar binnen
stormende, met verschrikkelijke visioenen van verbrande handen,
plotselinge noodlottige tijdingen, en een heimelijken schrik, bij de
gedachte aan den gast in den tuin.

"O, John, ik ben zoo moe, en warm, en boos, en ellendig. O, o! help
me toch, want ik ben doodop!" en de uitgeputte huisvrouw wierp zich
in zijn armen en gaf hem een in alle opzichten zoete ontvangst,
want haar boezelaar had ruimschoots gedeeld in de morspartij.

"Wat maakt je ellendig, lieveling? Is er iets verschrikkelijks
gebeurd?" vroeg de bezorgde John, terwijl hij teeder de kruin van
het kleine mutsje kuste, dat geheel op één oor was gezakt.

"Ja," snikte Meta wanhopig.

"Vertel het mij dan gauw; schrei niet zoo; ik kan alles beter dragen
dan dat. Voor den dag er mee, kind."

"De--de gelei wil niet stijf worden, en ik weet niet wat ik beginnen
moet."

Toen barstte John uit in zoo'n vroolijk gelach, als hij later nooit
weer bij een dergelijke gelegenheid durfde aanheffen, en de spotachtige
Scott glimlachte onwillekeurig, toen hij het hartelijke geschater
vernam, dat Meta's ellende de kroon opzette.

"Is dat alles? Smijt den boel het raam uit en tob er niet langer
over! Ik zal wel zooveel potten van dat goed voor je bestellen, als
je noodig hebt, maar krijg het in 's hemelsnaam niet op je zenuwen,
want ik heb Jack Scott mee ten eten gebracht, en--" John kon niet
verder gaan, want Meta stiet hem terug, sloeg de handen tragisch inéén,
terwijl zij op een stoel neerzonk, en op een toon van verontwaardiging,
verwijt en wanhoop uitriep:

"Een man ten eten, en alles in de war! John hoe _kon_ je zoo iets
doen?"

"Stil, hij is in den tuin; ik vergat die heele ongelukkige gelei,
maar er is nu niets aan te veranderen," zei John, met klimmende onrust
de naaste toekomst inziende.

"Je had het mij moeten laten weten, of het mij van morgen moeten
zeggen, en je had moeten bedenken, hoe wanhopig druk ik het had," ging
Meta heftig voort; want zelfs tortelduiven pikken, als zij boos worden.

"Ik wist het van morgen nog niet, en er was geen tijd om het je te
laten weten, want ik ontmoette hem op mijn terugweg. Ik heb er ook
geen oogenblik aan gedacht, je toestemming te vragen, omdat je me
altijd gezegd hebt, dat ik doen kon, zooals ik wou. Ik heb het nog
nooit geprobeerd, maar dit is voor 't eerst en voor 't laatst,"
antwoordde John op een beleedigden toon.

"Dat hoop ik! Stuur hem dadelijk weg. Ik kan hem niet ontvangen,
en er is niets meer te eten."

"Onzin! Waar is het rundvleesch dan en de groenten die ik bestelde,
en de pudding, die je van plan was te maken?" vroeg John, op de
glazenkast toesnellende.

"Ik had geen tijd iets klaar te maken, ik was van plan met je bij
Moeder te gaan eten. Het spijt mij erg, maar ik had het zoo druk--"
en Meta's tranen begonnen opnieuw te vloeien.

John was een zachtzinnig man, maar hij was menschelijk; en om, na
een langen dag op het kantoor, vermoeid, hongerig en vol verwachting
thuis te komen, en dan een ontredderd huis, een leege tafel en een
knorrige vrouw te vinden, is niet bepaald geschikt om iemand kalm van
humeur en manieren te maken. Hij bedwong zich evenwel, en de kleine
kibbelarij zou afgedreven zijn, als hij maar niet één ongelukkig
woord gebruikt had.

"Het is een gek geval, dat beken ik, maar als je een handje helpen
wilt, dan zullen wij het toch wel klaarspelen en nog een aardigen
avond hebben. Schrei niet meer, best kind, maar span je een beetje in
en scharrel wat bij elkaar om te eten. Wij zijn allebei zoo hongerig
als wolven, en zullen er niet op zien, wat het is. Geef ons het koude
vleesch maar, en wat brood en kaas; we zullen niet om gelei vragen."

Hij bedoelde het als eene goedhartige grap, maar dit ééne woord
besliste over zijn lot. Meta vond, dat het al te wreed was, nog met
haar droevig ongeval den draak te steken, en haar laatste greintje
geduld verdween terwijl hij sprak.

"Je moet er je zelf maar zien uit te redden; ik ben veel te moe, om
mij nog voor iemand 'in te spannen.' Echt iets voor een man, een gast
koud vleesch en niets dan brood en kaas te willen voorzetten. Maar
dat zal in mijn huis niet gebeuren! Neem Scott dan mee naar Moeder,
en zeg hem, dat ik weg ben--ziek, dood, of wat je maar wilt. Ik wil
hem niet zien, en jullie kunt met je beiden over mij en mijn gelei
lachen, zooveel je maar wilt, maar hier krijg je niets anders," en
nadat zij er deze uitdaging in één adem had uitgegooid, trok Meta
haar boezelaar af, en verliet overhaast het veld, om haar droevig
lot in haar kamer te gaan beweenen.

Wat de twee mannen in haar afwezigheid uitvoerden, kwam zij nooit
te weten, maar Scott werd "niet mee naar Moeder genomen," en toen
Meta beneden verscheen, nadat zij samen weggewandeld waren, vond
zij overblijfsels van een zeer gemengd maal, die haar met afgrijzen
vervulden. Lotty verhaalde, dat zij "een heele boel" gegeten en erg
gelachen hadden; en dat mijnheer haar gezegd had, dat zij al het
zoete goed moest weggooien, en de potjes verstoppen.

Meta verlangde vurig naar haar moeder te gaan en haar alles te
vertellen; maar een gevoel van schaamte over haar eigen tekortkomingen
en van eerlijkheid en trouw ten opzichte van John, (hij mocht dan
wreed zijn, maar _niemand_ zou het ooit te weten komen) weerhield haar;
en na een voorloopige opruiming kleedde zij zich netjes aan, en ging
zitten wachten tot John thuis zou komen om alles weer goed te maken.

Ongelukkigerwijze kwam John echter niet, en beschouwde hij de zaak
ook niet in dat licht. Hij had het heele geval met Scott als een
grap behandeld, zijn vrouw zoo goed mogelijk verontschuldigd, en
was zoo'n gul en aangenaam gastheer geweest, dat zijn vriend het
geïmproviseerd diner voor lief nam en beloofde eens gauw terug te
zullen komen. Maar John was boos, al toonde hij het niet; hij voelde,
hoe Meta hem eerst in een moeilijkheid had gebracht, en daarna in
den steek gelaten had. "Wat een manier, iemand eerst te zeggen,
dat hij volkomen vrij was, zijn vrienden mee thuis te brengen, en,
zoodra je haar aan haar woord hield, op te stuiven, verwijten te
doen, je een gek figuur te laten slaan en je er aan bloot te stellen
uitgelachen of beklaagd te worden? 't Was gewoon onredelijk, en
dat zou hij Meta ook wel eens aan haar verstand brengen!" Onder den
maaltijd had hij inwendig gekookt; maar toen alles voorbij was, en
hij langzaam huiswaarts keerde, nadat hij Scott had weggebracht, kwam
hij in een zachtere stemming. "Arm klein ding! Het was toch ook wel
verdrietig voor haar, terwijl zij zoo haar best deed om hem genoegen
te geven. Zij had natuurlijk ongelijk, maar zij was nog zoo jong. Ik
moet geduldig zijn en haar een beetje leiden." Hij hoopte maar, dat
zij niet naar huis zou gegaan zijn; hij had het land aan veel heen
en weer praten en bemoeiingen van anderen. Voor een oogenblik stoof
hij weer op bij de enkele gedachte daaraan; maar toen verzachtte de
vrees, dat Meta zich ziek zou schreien, zijn hart, en deed hem met
versnelden pas huiswaarts keeren, vast besloten kalm en vriendelijk,
maar ferm, héél ferm te zijn, en haar aan te toonen, in welk opzicht
zij in haar plicht jegens haar Heer Gemaal was te kort geschoten.

Meta besloot eveneens "kalm en vriendelijk, maar _ferm_" te zijn en
John op zijn plicht te wijzen. Zij verlangde niets liever dan hem te
gemoet te vliegen, hem vergeving te vragen, en gekust en vertroost
te worden, zooals zij zeker wist, dat hij doen zou; maar natuurlijk
deed zij niets van dien aard, en toen zij John zag aankomen, begon
zij heel natuurlijk te neuriën, terwijl zij, als een dame, die niets
omhanden had, in de voorkamer in haar schommelstoel zat te borduren.

John was wel wat teleurgesteld geen teedere Niobe te vinden; maar
gevoelende dat het zijn waardigheid te kort zou doen, wanneer hij begon
met verontschuldigingen te maken, zei hij niets, kwam bedaard binnen,
en strekte zich op de sofa uit met de zeldzaam belangrijke opmerking:

"'t Is van avond nieuwe maan."

"Mij best," was Meta's even interessant antwoord.

Een paar andere onderwerpen van algemeen belang werden door mijnheer
Brooke op het tapijt gebracht, doch doodgezwegen door mevrouw Brooke,
en dus kwijnde het gesprek. John ging naar het eene raam, nam de
courant, en begroef zich daarin, figuurlijk gesproken. Meta ging
naar het andere en werkte, alsof mooie letters voor haar zakdoeken
onder de eerste levensbehoeften behoorden. Geen van beiden sprak,
maar beiden zagen er buitengewoon "kalm en ferm" uit, en beiden
gevoelden zich dood-ongelukkig.

"O hemel!" dacht Meta, "het huwelijksleven is toch wèl heel moeilijk en
vereischt, zooals Moeder zegt, een _oneindig_ geduld zoowel als eene
_oneindige_ liefde." Het woord "moeder" bracht haar andere moederlijke
raadgevingen voor den geest, die indertijd met ongeloovige ooren
waren aangehoord.

"John is een beste man, maar hij heeft zijn gebreken, en je moet die
leeren verdragen, door aan je eigene te denken. Hij is zeer beslist,
maar zal nooit stijfhoofdig zijn, wanneer je vriendelijk met hem
redeneert, en je niet ongeduldig verzet. Hij is erg accuraat, en
eischt de stipte waarheid in alles--een uitstekende hoedanigheid,
al noem jij hem 'wat al te precies'. Bedrieg hem nooit door blik of
woord, Meta, en hij zal je het vertrouwen schenken dat je verdient,
en al de teedere zorg, waaraan je behoefte hebt. Hij heeft een ander
temperament dan het onze--bij ons is na een uitbarsting alles weer
voorbij--maar is John's toorn, die zelden ontbrandt, eenmaal opgewekt,
dan is die heel moeilijk tot bedaren te brengen. Draag vooral zorg dien
toorn niet jegens jezelf gaande te maken, want je vrede en geluk zijn
verloren, als hij zijn achting voor je verliest. Wees dus voorzichtig;
vraag het eerst om vergeving, als jullie beiden gedwaald hebt, en
wacht je voor kleine grieven, misverstanden en driftige woorden,
die dikwijls den weg banen tot diepe droefheid en lang naberouw."

Deze woorden kwamen Meta te binnen, terwijl zij in het schijnsel
van de ondergaande zon zat te borduren, 't Was hun eerste ernstige
oneenigheid; haar eigen heftige uitval scheen haar nu laf en onredelijk
toe, nu zij zich dien weer voor den geest riep; haar boosheid leek
opeens zoo kinderachtig, en de gedachte aan den armen John, die
bij zijn thuiskomst met zoo'n scène verwelkomd werd, verteederde
haar geheel. Met tranen in de oogen gluurde ze naar hem, maar hij
zag het niet; toen legde zij haar werk neer en stond op, denkende:
"Ik _zal_ de eerste zijn om te zeggen 'vergeef mij,'" maar hij scheen
haar niet te hooren; zij liep langzaam de kamer door--want het viel
haar heel moeilijk haar trots te onderdrukken--en bleef bij hem staan,
maar hij keerde zijn hoofd niet om. Een minuut lang meende ze, dat ze
het _onmogelijk_ doen kon; toen drong de gedachte naar boven: "Dit is
het begin; ik zal het mijne doen, dan heb ik mij niets te verwijten,"
en zich bukkende kuste zij haar man op het voorhoofd. Dit besliste de
zaak natuurlijk; de berouwvolle kus was beter dan een zee van woorden,
en in een oogenblik had John haar op zijn knie, terwijl hij teeder zei:

"Het was ook onhebbelijk van me, om over die ongelukkige geleipotjes
te lachen; vergeef mij, lieveling, ik zal het nooit weer doen."

Maar hij deed het wel weer, o ja, wel honderdmaal en Meta ook, doch
beiden waren 't er over eens, dat dit de beste gelei was, die zij
ooit gemaakt hadden, want huiselijke vrede werd geboren uit dien
kleinen huiselijken twist.

Eenigen tijd daarna had Meta John's vriend op een speciale uitnoodiging
ten eten, en zorgde ze voor een keurig dinertje, zonder een gekookte
huisvrouw als eerste gerecht; en bij deze gelegenheid was zij zoo
vroolijk en vriendelijk, en wist alles zoo aardig te regelen, dat
Scott Brooke een overgelukkigen kerel noemde, en den heelen weg
naar huis zijn hoofd liep te schudden over de ontberingen van het
vrijgezellen-leven.

In den herfst deed Meta nieuwe ondervindingen op. Sallie Moffat
knoopte de vriendschap weer aan, en liep gedurig eens over om een
praatje te maken in het kleine huisje, of "die arme lieve Meta" over
te halen, den dag in het groote huis te komen doorbrengen. Dat was
heel gezellig, want met somber weer voelde Meta zich dikwijls eenzaam;
thuis waren allen bezig. John bleef tot den avond weg, en zij had niets
te doen dan te handwerken, te lezen en wat rond te scharrelen. Het
was dus niet meer dan natuurlijk, dat Meta in de gewoonte verviel,
met haar vriendin uit te loopen en wat te babbelen. Het zien van
Sallie's dingen deed haar verlangen ze ook zoo te bezitten, en zich
zelve beklagen, omdat zij ze niet kon bekostigen. Sallie was heel
vriendelijk, en bood haar dikwijls de begeerde kleinigheden aan,
maar Meta sloeg ze af, overtuigd dat John 't niet graag zou hebben;
en toch kwam dat dwaze ijdele schepseltje langzamerhand tot dingen,
die John nog oneindig meer ergernis gaven.

Zij wist precies hoeveel inkomen haar man had, en vond het een
heerlijke gedachte dat hij haar niet alleen zijn geluk, maar
ook, wat veel mannen nog hooger schijnen te schatten, zijn geld
toevertrouwde. Zij wist, waar het lag, en zij kon te allen tijde nemen,
zooveel zij wilde; al wat hij verlangde was, dat zij alles nauwkeurig
zou opschrijven, eens in de maand haar rekeningen zou betalen, en in
't oog houden, dat zij de vrouw van een onbemiddeld man was. Tot nog
toe had zij goed opgepast, was voorzichtig en nauwkeurig geweest,
had haar huishoudboek netjes bijgehouden en het hem elke maand
onbeschroomd laten zien.

Maar in 't najaar sloop de slang in Meta's paradijs en verleidde
haar, als zoo menige Eva uit den lateren tijd, niet met appels, maar
met opschik. Meta vond het onuitstaanbaar beklaagd te worden en zich
arm te voelen; het maakte haar knorrig; maar zij was te beschaamd om
dat te erkennen, en trachtte zich te troosten, door nu en dan iets
moois te koopen; zoodat Sallie niet hoefde te denken, dat zij zich
moest bekrimpen. Zij gevoelde zich daarna altijd een beetje zondig,
want de mooie dingen waren zelden noodig, maar ze waren immers toch
zoo goedkoop! 't Was de moeite niet waard er over te tobben! Dus
groeiden de kleinigheden onmerkbaar aan, en bij 't winkelen bleef
Meta niet langer een werkeloos toeschouwster.

Modesnufjes kosten evenwel meer, dan men zoo oppervlakkig zou denken,
en toen Meta aan het einde der maand haar kasboek opmaakte, stond
zij versteld over het bedrag. John had het die maand extra druk,
en liet de rekeningen aan haar over; de volgende maand was hij van
huis, maar de daarop volgende hield hij een groote driemaandelijksche
afrekening, die Meta nooit weer vergat. Een paar dagen geleden had ze
iets vreeslijks gedaan, dat als lood op haar geweten drukte. Sallie
had pas een nieuwe zijden japon gekocht, waar Meta ook juist zoo
naar smachtte--een mooi licht zijdje om in uit te gaan! Haar zwarte
zijden stond zoo stemmig, en een dun stofje als avondtoilet was alleen
goed voor jonge meisjes. Tante March gaf gewoonlijk ieder der zusters
vijfentwintig dollar als Nieuwjaarsgift, daarop behoefde zij dus nog
maar een maand te wachten, en nu was er juist een koopje van beeldige
lila zijde, en zij had het geld er voor in handen. Als zij het er maar
voor durfde gebruiken! John zei altijd wel, dat het zijne het hare was,
maar zou hij het goed vinden, dat zij niet alleen die vijfentwintig
dollar, die nog komen moesten, maar ook vijfentwintig dollar van
het huishoudgeld gebruikte? Dat was de vraag. Sallie had haar erg
gedrongen om het te doen, haar aangeboden het geld voor te schieten,
en met de beste bedoelingen ter wereld Meta in een onweerstaanbare
verzoeking gebracht. In een zwak oogenblik spreidde de winkelbediende
de verleidelijke, glanzige stof uit, en zei: "Een koopje, mevrouw,
dat verzeker ik u." Toen was Meta bezweken en had gezegd: "Ik neem
het!" en het werd afgesneden en betaald, en Sallie had in de handen
geklapt en Meta had gelachen, alsof het iets van geen beteekenis was,
maar zij reed naar huis met een gevoel, alsof zij iets had gestolen
en de politie haar op de hielen zat.

Toen zij thuis kwam, trachtte zij haar gewetenswroegingen te stillen
door de glanzige zijde uit te spreiden, maar zij leek nu niet half
zoo zilverachtig en kleurde haar toch volstrekt niet zoo bizonder,
en de woorden "vijftig dollar" schenen als een patroon op elken
meter gedrukt te zijn. Zij borg het goed weg, maar de gedachte er
aan vervolgde haar: niet op aangename wijze, zooals een nieuwe japon
anders zou doen, maar benauwend als een spooksel. Toen John dien
avond zijn boeken voor den dag haalde, ontzonk haar de moed, en voor
de eerste maal sedert haar huwelijk was zij bang voor haar man. De
vriendelijke bruine oogen zagen er uit, of zij streng konden zijn,
en hoewel hij buitengewoon vroolijk leek, verbeeldde zij zich, dat
hij haar misdaad op het spoor gekomen was, maar dit niet wilde laten
merken. De huishoudelijke rekeningen waren alle betaald en alle posten
in orde; John had haar geprezen, en wilde nu het oude zakboek, dat zij
"de bank" noemden, openleggen, toen Meta, die wist, dat er niets op
de creditzijde stond, zijn hand vast hield en op gejaagden toon zei:

"Je hebt mijn kleedgeldboekje nog niet gezien." John vroeg daar nooit
naar, maar zij stond er altijd op, dat hij het door zou kijken, en
vermaakte zich dan met zijn mannelijke verbazing over de wonderlijke
dingen die vrouwen noodig hadden, liet hem gissen wat een "pleureuse"
was of zich verwonderen, hoe een klein prul, bestaande uit drie rozen,
een beetje stroo en een paar el lint, bij mogelijkheid een hoed kon
zijn, en vijf of zes dollar kostte. Dien avond zag hij er uit, alsof
hij met het grootste plezier haar om haar cijfers zou uitlachen,
of voorwenden dat hij versteld stond over haar buitensporigheid,
hoewel hij bizonder trotsch was op zijn overlegzaam vrouwtje.

Het kleine boekje werd langzaam voor den dag gehaald en voor hem
neergelegd. Meta ging achter zijn stoel staan, onder voorwendsel,
de rimpels van zijn vermoeid voorhoofd glad te strijken, en zoo als
zij daar stond, zei zij, terwijl haar angst met ieder woord toenam:

"John, beste man, ik schaam mij eigenlijk om je mijn boek te laten
zien, want ik ben in den laatsten tijd zoo verkwistend geweest. Ik ga
zooveel uit, en daarom begrijp je wel, dat ik allerlei dingen noodig
heb. Sally raadde mij dikwijls aan iets te koopen, en dat deed ik
dan wel eens meer dan verstandig was. Met mijn nieuwjaarsgeld kan ik
er een gedeelte van betalen; maar het spijt mij toch erg, dat ik het
gedaan heb, want ik wist, dat je het verkeerd van mij zou vinden."

John lachte en trok haar naast zich, terwijl hij vriendelijk zei:
"Wind er maar geen doekjes om; ik zal je geen pak slaag geven, als je
een paar nuffige laarsjes gekocht hebt! Ik ben wel een beetje trotsch
op de voetjes van mijn vrouw, en 't kan mij niet schelen, of zij drie
of vier dollar voor haar laarzen betaalt, als het maar goede zijn."

Dit was een van haar laatste "kleinigheden" geweest, en John's oog
was er onder het spreken op gevallen.

"O, wat _zal_ hij zeggen, als hij aan die vreeselijke vijftig dollar
komt," dacht Meta met een rilling.

"'t Is erger dan een paar laarzen--'t is een zijden japon," zei zij met
de kalmte der wanhoop, want zij verlangde nu maar het ergste te hooren.

"Wel kind, 'wat is het drommelsche totaal,' zooals mijnheer Mantalini
[3] het noemde."

Dit klonk in 't geheel niet als een gezegde van John en zij wist,
dat hij haar aankeek met dien openhartigen blik, dien zij tot nu toe
altijd even vrijmoedig had durven beantwoorden. Zij sloeg het blad
om en wendde het hoofd af, terwijl ze op de som wees, die zonder
de vijftig dollar al hoog genoeg geweest zou zijn, maar die mèt dat
bijvoegsel eenvoudig verpletterend scheen. Gedurende een oogenblik
was het doodstil in de kamer; toen zei John langzaam--maar zij voelde,
dat het hem moeite kostte geen ongenoegen te toonen:

"Ik weet natuurlijk niet, of vijftig dollar veel is voor een japon,
met al de kanten en tirlantijnen, die er tegenwoordig bij noodig zijn."

"Hij is nog niet gemaakt of gegarneerd," fluisterde Meta bijna
onhoorbaar, want de plotselinge gedachte aan de onkosten, die dat
nog met zich zou slepen, benam haar het laatste greintje moed.

"Twintig el zij schijnt nog al veel om zoo'n slank persoontje
te kleeden, maar ik twijfel niet, of mijn vrouw zal, als zij die
japon aanheeft, even mooi zijn als mevrouw Ned Moffat," merkte John
droogjes op.

"Ik weet dat je boos bent, John, maar ik kan het heusch niet helpen;
ik was niet van plan je geld zoo te verspillen, en ik dacht niet, dat
al die kleinigheden zoo zouden oploopen. Ik kán het niet laten als ik
Sallie, al wat zij noodig heeft, zie koopen, en als zij mij beklaagt,
dat ik het niet doen kan! 'k Doe werkelijk mijn best tevreden te
blijven, maar 't is zoo moeilijk, en het verveelt mij soms vreeselijk
arm te zijn."

De laatste woorden zei ze zóó zachtjes, dat zij meende, dat John ze
niet verstaan kon, maar hij verstond ze wél, en ze kwetsten hem diep,
daar hij zich om Meta's wil menig genoegen ontzegd had. Zij zou haar
tong wel hebben willen afbijten, zoodra zij het geuit had, want John
stond op, schoof de boeken van zich af, en zei met een eenigszins
onvaste stem: "Daar ben ik wel bang voor geweest; ik doe mijn best,
Meta." Als hij tegen haar was uitgevaren, of haar zelfs verwoed door
elkaar had geschud, zou 't haar niet zóó getroffen hebben als die paar
woorden. Zij liep op hem toe, sloot hem vast in haar armen, en riep
onder berouwvolle tranen: "O, John! mijn lieve, goeie, ijverige jongen,
ik meende het niet! Het was zoo slecht, zoo onwaar en zoo schandelijk
ondankbaar! Hoe kon ik zoo iets zeggen! O, hoe kón ik zoo iets zeggen!"

John was heel vriendelijk, vergaf het haar dadelijk en uitte geen enkel
verwijt, maar Meta wist, dat zij iets had gedaan en gezegd, wat hij
niet spoedig zou vergeten, hoewel hij er misschien nooit op terugkomen
zou. Zij had beloofd hem in voor- en tegenspoed te zullen liefhebben,
en nu verweet zij, zijn vrouw, hem zijn armoede, nadat zij zijn
verdiend geld lichtzinnig had verspild! Hoe vreeselijk! en het ergste
was nog, dat John daarna voortging, alsof er niets was gebeurd. Hij
bleef alleen nog langer op zijn kantoor, en werkte tot in den nacht,
nadat Meta zich al lang in slaap had geschreid. Een week van wroeging
maakte haar bijna ziek, en de ontdekking, dat John zijn nieuwe overjas
had afbesteld, bracht haar in een toestand van wanhoop, die tragisch
was om aan te zien. In antwoord op haar verwonderde vraag naar de
reden hiervan, zei hij enkel: "Ik kan het niet bekostigen, lieveling."

Meta zei niets meer, maar even later vond hij haar in de gang, met
haar gezicht in de oude overjas verborgen, schreiende, alsof haar
hart zou breken. Zij hadden dien avond een lang gesprek, en Meta begon
haar echtgenoot nog meer lief te krijgen, juist om zijn armoede, want
die had hem een man gemaakt--had hem de kracht en den moed gegeven
zich een eigen weg te banen--en hem dat vriendelijk geduld geleerd,
waarmee hij al de natuurlijke verlangens en tekortkomingen van hen,
die hij liefhad, wist te bevredigen en te verdragen.

Den volgenden dag zette zij al haar hoogmoed op zij, ging naar Sallie,
vertelde haar de volle waarheid, en verzocht haar als een gunst de
zijde te willen overnemen.

Het goedhartige mevrouwtje Moffat was hier dadelijk toe bereid,
en had gelukkig zooveel fijn gevoel, dat zij ze haar vriendin niet
dadelijk daarna cadeau deed. Toen liet Meta de overjas bezorgen en
tegen dat John thuis kwam, trok zij die aan en vroeg hem, hoe hij
haar nieuwe zijden japon vond. Iedereen begrijpt welk antwoord zij
kreeg, hoe John het geschenk aannam, en hoe innig gelukkig zij daarna
waren. John kwam weer vroeg thuis, Meta liep niet meer uit, en de
overjas werd elken morgen door een zeer gelukkige echtgenoot aan-
en elken avond door een zeer liefhebbende vrouw uitgetrokken. Zoo
ging het jaar voorbij, en den volgenden zomer deed Meta een nieuwe
ondervinding op, de diepste en teederste in het leven eener vrouw.

Laurie kwam op zekeren Zaterdag met een geheimzinnig gezicht de keuken
van "de duiventil" binnen sluipen en werd met cymbaalgeschal ontvangen,
want Hanna klapte in de handen, met een pan in de eene en het deksel
in de andere hand.

"Hoe gaat het de jonge mama? Waar is iedereen? Waarom hebben ze het
mij niet geschreven, voordat ik thuis kwam," vroeg Laurie op luid
fluisterenden toon.

"Zoo gelukkig als een koningin, de lieve engel! Zij zijn allemaal
boven aan 't aanbidden, en we hadden geen wervelwinden noodig. Ga
maar in de voorkamer en ik zal wel iemand bij u sturen," en na dit
eenigszins ingewikkeld antwoord, verdween Hanna, vergenoegd grinnekend.

Een oogenblik daarna verscheen Jo, met een klein flanellen pakje op
een groot kussen. Jo's gezicht stond heel ernstig, maar haar oogen
schitterden en aan haar stem kon men hooren, dat zij een aandoening
trachtte te bedwingen.

"Doe je oogen toe, en steek je armen uit," commandeerde zij.

Laurie trok zich overhaast in een hoek terug, en hield zijn handen
met een smeekend gebaar achter zich--"Neen, dankje, liever niet. Ik
zal het zoo zeker als iets laten vallen of verpletteren."

"Dan krijg je je neefje niet te zien," zei Jo, zich omkeerend om heen
te gaan.

"Neen, neen, ik zal het aannemen, maar jij bent verantwoordelijk
voor alle ongelukken," en gehoorzaam aan de ontvangen bevelen,
sloot Laurie heldhaftig de oogen, terwijl iets in zijn armen werd
gelegd. Een luid gelach van Jo, Amy, mevrouw March, Hanna en John,
deed hem een minuut later opzien, en daar zag hij in zijn armen twee
zuigelingen in plaats van één.

Geen wonder dat zij lachten, want de uitdrukking van zijn gezicht
was dwaas genoeg om den ergsten druiloor te doen schateren, zooals
hij daar stond en met zoo'n hulpelooze verslagenheid beurtelings de
onschuldige schapen en de lachende toeschouwers aanstaarde, dat Jo
op den grond neerviel, en het uitgilde.

"Tweelingen, bij Jupiter!" was al, wat hij in de eerste oogenblikken
kon uitbrengen; toen keerde hij zich tot de vrouwen met een smeekenden
blik, die waarlijk treffend was, en voegde er bij: "Laat iemand ze
overnemen, gauw! Ik moet lachen, en ik zal ze nog laten vallen!"

John redde zijn kleintjes, en wandelde toen de kamer op en neer,
met een kind in elken arm, alsof hij het zijn heele leven gewend
was geweest, terwijl Laurie lachte, totdat hem de tranen langs de
wangen rolden.

"Dat is de beste grap, die wij in lang gehad hebben, is 't niet? Ik
wou niet, dat iemand het je schreef; want ik wou je eens verrassen,
en me dunkt, het is gelukt!" zei Jo, toen zij weer op adem gekomen was.

"Ik ben nog nooit in mijn heele leven zóó geschrikt! Wat een
toestand! Zijn het jongens? Hoe zullen ze heeten? Laat ze nog eens
zien! Houd me vast, Jo, want op mijn woord, 't is één te veel voor
mij," antwoordde Laurie en bekeek de kleintjes, zooals een goedige
groote Newfoundlander een paar kleine poesjes zou bekijken.

"Een jongen en een meisje. Zijn het geen prachtexemplaren?" vroeg de
trotsche vader, de kleine roode, wringende schepseltjes zoo bewonderend
aanstarende, alsof het vleugellooze engeltjes waren.

"De merkwaardigste kinderen die ik ooit gezien heb! Maar hoe hou je
ze uit elkander?"

"Amy heeft het jongetje een blauw en het meisje een rose lint omgedaan,
volgens de Fransche mode, dus daaraan kun je 't altijd zien. Bovendien
heeft het eene blauwe en het andere bruine oogen. Geef ze een kus,
Oom Teddy," zei de ondeugende Jo.

"Ik vrees, dat ze het niet prettig zullen vinden," begon Laurie,
met ongewone beschroomdheid op dit punt.

"Natuurlijk wel; zij zijn er nu al aan gewend; doe het oogenblikkelijk,
jongmensch," beval Jo, vreezend, dat hij een uitstel mocht voorslaan.

Laurie trok zijn neus op, en gehoorzaamde door op ieder klein wangetje
een behoedzaam pikje te geven, dat een nieuwe lachbui veroorzaakte
en de kinderen aan het huilen maakte.

"Daar nou! ik wist wel, dat zij het niet graag zouden hebben. Dat
is de jongen natuurlijk! Kijk hem eens schoppen! hij steekt zijn
vuisten al uit als een flinke bokser. Nu, hoor eens, jonge Brooke,
val iemand van je eigen grootte aan, wil je?" riep Laurie uit, zeer
in zijn schik met een duw in zijn gezicht van het kleine vuistje,
dat doelloos rondschermde.

"Hij zal John Laurence heeten, en het meisje Margaretha, naar haar
moeder en grootmoeder. Wij zullen haar Daisy noemen, om geen twee
Meta's in de familie te hebben, en ik denk, dat dit kleine baasje wel
Jack zal heeten, of wij moesten nog een beteren naam voor hem vinden,"
vertelde Amy, met tantelijke belangstelling.

"Noem hem Demi-John, en bij verkorting Demi," stelde Laurie voor.

"Daisy en Demy--_prachtig_! Ik _wist_ wel, dat Teddy er iets op zou
vinden," riep Jo, in de handen klappende.

Teddy had er dezen keer zeker iets op gevonden, want de kinderen bleven
"Daisy en Demy" tot het eind van hun levensdagen.





HOOFDSTUK VI.

VISITES MAKEN.


"Kom Jo, het is tijd."

"Waarvoor?"

"Je meent toch niet, dat je je belofte vergeten hebt, om vandaag een
stuk of zes visites met mij te gaan maken!"

"Ik heb heel wat dolle dingen in mijn leven gedaan, maar ik geloof
niet, dat ik ooit zoo gek geweest ben van te beloven, dat ik op één
dag zes visites zou maken, terwijl één visite me al voor een heele
week van de wijs brengt."

"Je hebt het tóch beloofd. We hadden afgesproken dat ik die
potloodschets van Bets zou afmaken, en jij dan behoorlijk met mij
zou mee gaan, om de buurvisites te beantwoorden."

"Als het mooi weer was; dat stond in het contract en ik houd mij aan
de letter van het verdrag, Shylock. [4] Er zijn donderwolken in het
oosten; het is géén mooi weer, en ik ga dus _niet_."

"Dát is flauw van je! 't Is prachtig weer; geen kwestie van regen,
en jij die er een eer in stelt altijd je beloften te houden, moest
je nu ook eerlijk aan de afspraak houden. Toe, Jo, doe je plicht,
dan zal ik je weer voor een half jaar met rust laten."

Jo was juist op dat oogenblik zeer verdiept in haar naaiwerk, want
zij was de japonnenmaakster voor de heele familie, en bizonder over
zichzelve voldaan, dat zij de naald even goed hanteeren kon als de
pen. Het was meer dan vervelend nu gestoord te worden, nu zij er
juist aan toe was voor het eerst te passen. En dan in je beste plunje
op een heeten Julidag uitgesleept te worden om visites te maken! Zij
vond die plechtstatige bezoeken een gruwel, en deed ze nooit, zonder
door Amy in de engte gedreven te zijn door een verdrag, een omkooping
of een belofte. In dit bepaalde geval was geen uitvlucht mogelijk;
en nadat zij knorrig haar schaar had neergegooid met de opmerking,
dat zij een donderbui "rook", gaf zij toe, borg haar werk weg,
nam met een onderworpen gezicht haar hoed en haar handschoenen op,
en deelde Amy mee, dat het slachtoffer gereed was.

"Jo March, jij zou een heilige uit zijn vel doen springen! Je bent
toch niet van plan in dat costuum visites te gaan maken, hoop ik,"
riep Amy, haar met verbazing aanstarend.

"Waarom niet? Ik ben netjes en luchtig en op mijn gemak; juist goed
voor een stoffige wandeling op een warmen dag. Als de menschen meer
om mijn kleeren dan om mijzelf geven, begeer ik ze niet te zien. Jij
kunt voor ons beiden toilet maken, en er zoo elegant uitzien als je
maar wilt; jij hebt er eer van als je je mooi maakt; ik niet, en al
die prullen vind ik maar last."

"O, hemel!" zuchtte Amy, "nu is zij in de contramine, en zal me half
dol maken, eer ik haar ordentelijk klaar kan krijgen.--'t Is voor
mij ook geen plezier vandaag te gaan, maar het is een plicht, dien we
aan de samenleving verschuldigd zijn, en jij en ik zijn de eenigen,
die daarvoor op kunnen komen. Ik wil alles voor je doen, Jo, als je
je netjes wilt aankleeden, en beleefd zijn. Je weet altijd zooveel
te praten, en je kunt er zoo gedistingeerd uitzien, als je je beste
mantelpak aan hebt; en als je maar wilt, weet je je zoo goed voor te
doen, dat ik dikwijls trotsch op je ben. Ik ben te verlegen om alleen
te gaan; toe, ga dus maar mee om mij te helpen!"

"Je bent een slim poesje om je knorrige ouwe zuster op die manier te
vleien en te bepraten. Verbeeld je! _Ik_ gedistingeerd en welgemanierd,
en jij te verlegen om ergens alleen heen te gaan! Ik weet niet, wat
belachelijker is. Nu, maar ik zal gaan, als het dan zoo wezen moet,
en mijn best doen. Jij moet de aanvoerder van de expeditie zijn, en
ik zal blindelings gehoorzamen: is het dan goed?" vroeg Jo, plotseling
van weerbarstigheid tot de meest volmaakte onderwerping overslaande.

"Je bent een engel! Trek nu al je netste dingen aan, en ik zal je
zeggen, hoe je je bij iedere familie moet gedragen, om den besten
indruk achter te laten. Ik wou zoo graag, dat de menschen van
je hielden, en zij zouden het zeker doen, als je je maar wat wou
inspannen en een beetje toeschietelijk zijn. Doe je haar op die
aardige manier van laatst en steek een roode roos in je manteltje;
die kleurt je goed, en je ziet er anders in je donkere pak wat al
te stemmig uit. Krijg nu je lichte handschoenen en dat geborduurde
zakdoekje. Wij zullen even bij Meta aangaan, om haar witte parasol
te leen te vragen; dan kun jij mijn lichtgrijze gebruiken."

Terwijl Amy zich kleedde, gaf zij haar bevelen, en Jo bracht ze
ten uitvoer; evenwel niet zonder gedurig protest, want zij zuchtte
onder het aantrekken van haar nieuwe pak, fronste haar wenkbrauwen,
en worstelde wanhopig met spelden, toen zij haar nieuwe tulen jabot
vóórdeed, trok een leelijk gezicht, terwijl zij het zakdoekje uit de
plooien schudde, en vond het borduursel even onaangenaam voor haar
neus, als de aanstaande expeditie voor haar gevoelens; en toen zij, als
toppunt van élégance haar handen gewrongen had in nieuwe handschoenen,
keerde zij zich met een onnoozel gezicht tot Amy en zei onderdanig:

"Ik voel mij diep ellendig; maar als jij vindt, dat ik presentable ben,
sterf ik gelukkig!"

"Ik ben bizonder tevreden; draai je nu eens langzaam rond, en laat
ik je eens goed opnemen."

Jo draaide rond, en Amy trok eens hier en daar, en ging toen achteruit
met het hoofd op zij, terwijl zij welgevallig aanmerkte:

"Jo, 't is goed, je hoofd is perfect in orde, want die witte hoed
staat je best. Trek je schouders wat naar achteren, en houd je handen
niet zoo stijf; wat doet het er toe, of je handschoenen wat knellen,
ik ben blij dat tante March je zulke mooie gegeven heeft. Zit mijn
mantel recht, en heb ik mijn japon gelijk opgenomen? Ik laat graag
mijn laarzen zien, want mijn voeten zijn mooi, al is mijn neus het
dan ook niet."

"Je bent een juweeltje, en het is een artistiek genot je te
aanschouwen," verzekerde Jo, terwijl zij met het air van een kenner
door haar hand het effect van den blauwen hoed tegen het goudblonde
haar opnam. "Moet ik mijn besten rok door het stof slepen, of mag ik
hem opnemen, mejuffrouw?"

"Houd hem op onder het loopen; maar laat hem als je binnen komt
vooral _onmiddellijk_ los, want dat vergat je laatst! Je hebt je
eenen handschoen maar half toegeknoopt, doe het dadelijk even. Je
kunt er nooit netjes uitzien, als je niet op de kleine détails let,
want zij maken het nette geheel uit."

Jo zuchtte, en had de voldoening, dat, onder het vastmaken van
haar eenen handschoen, de knoopjes van den anderen lossprongen,
maar eindelijk waren zij beiden gereed, en stevenden weg. "Net een
paar schilderijtjes," vond Hanna, die boven uit het raam lag, om ze
na te kijken.

"Nu Jo, de Chesters zijn nogal aristocratisch, dus bij hen moet je je
bizonder goed gedragen. Maak nu niet zulke wonderlijke opmerkingen en
doen niets raars, hoor! Wees alleen maar kalm, gewoon en bedaard, dat
is altijd veilig en lady-like, en dat kun je toch wel een kwartiertje
uithouden," zei Amy, toen zij het eerste huis naderden, nadat zij de
witte parasol hadden afgehaald, en door Meta, met een kind op elken
arm, waren geïnspecteerd.

"Laat eens kijken: kalm, gewoon en bedaard,--ja, dat kan ik wel op mij
nemen. Ik heb eens de rol van een stemmige jonge dame moeten spelen,
en die zal ik nu vertoonen. Mijn talent is groot, zooals je zult zien;
wees dus volkomen gerust, mijn kind."

Amy glimlachte tevreden, maar de ondeugende Jo hield haar aan haar
woord; want gedurende het eerste bezoek zat zij daar in een keurige
houding, met onberispelijke kleeren, kalm en effen als de zomerzee,
koel als een ijsschots, en stom als een sphinx. Tevergeefs sprak
mevrouw Chester over haar "interessanten roman"; tevergeefs brachten
de jonge dames Chester partijen, pic-nics, de opera en de modes op het
tapijt; alles werd beantwoord met een glimlach, een hoofdbuiging en
een stemmig "ja" of "neen." Tevergeefs telegrafeerde Amy het woord
"práát", tevergeefs trachtte zij haar in 't gesprek te mengen, of
stootte ze haar ongemerkt met haar voet aan; Jo keek zoo onschuldig,
alsof zij de beschrijving van Maud's [5] gelaat: "IJskoude schoonheid,
prachtige nul," plastisch wilde voorstellen.

"Wat een trotsch, onbehaaglijk wezen is die oudste juffrouw March," was
de ongelukkig nog hoorbare opmerking van een der dames, toen de deur
zich achter de bezoeksters sloot. Jo lachte stilletjes de heele gang
door, maar Amy keek kwaad over de mislukking van haar raadgevingen,
en gaf, zeer natuurlijk, de schuld aan Jo.

"Hoe kón je me nu zóó verkeerd begrijpen? Ik meende alleen maar,
dat je behoorlijk waardig en bedaard moest zijn, en nu doe je net
of je een stok of een steen bent. Doe nu in vredesnaam je best om
gezellig te wezen bij de Lambs; praat zooals de andere meisjes doen,
en stel belang in modes en hofmakerijen, en welke nonsens er ook op
het tapijt komt. Zij gaan in de beste kringen uit, en het is voor
ons veel waard dat wij ze kennen, daarom zou ik hier niet graag een
verkeerden indruk maken."

"Ik zal voorkomend zijn, praten en grinneken en over elke kleinigheid
gieren of mijn afschuw toonen, al naar je maar wilt. Ik vind het heusch
nogal grappig, en zal nu voorstellen, wat men een '_allerliefst_
meisje' noemt. Ik kan het best doen, want ik heb May Chester voor
model, en dat zal ik nog wat uitwerken. Pas maar eens op, of de
Lambs niet zullen zeggen: 'Wat een levendig, aardig schepseltje is
die Jo March!'"

Amy werd meer en meer ongerust, en dat mocht zij ook wel, want
als Jo eens begon met haar dwaasheden, wist men niet waar zij zou
ophouden. Het was de moeite waard Amy's gezicht te zien, toen zij
haar zuster het volgend salon zag binnenwippen, al de jonge dames
met de grootste hartelijkheid zag omhelzen, de jongeheeren minzaam
toelachen, en zich zoo levendig in het gesprek mengen, dat ze er van
versteld stond. Amy werd in beslag genomen door mevrouw Lamb, van wie
zij een lievelingetje was, en moest een lang verslag aanhooren van
Lucy's laatste ziekte, terwijl drie uitgaande jongelui om haar heen
zweefden, en slechts op een pauze wachtten, om haar aan te spreken
en te bevrijden. In deze positie was het haar volstrekt onmogelijk
Jo te stuiten, die door een boozen geest bezeten scheen, en even
levendig doorrammelde als de oude dame. Er vormde zich een kringetje
rondom haar, en Amy spitste de ooren om te hooren, wat er verhandeld
werd, want verbaasde uitroepen vervulden haar met angst, opengesperde
oogen en opgeheven handen deden haar vergaan van nieuwsgierigheid en
herhaalde uitbarstingen van lachen haar branden van verlangen om aan
de vroolijkheid deel te nemen. Men kan zich een denkbeeld maken van
haar lijden, daar zij fragmenten opving als:

"Zij rijdt keurig--van wien heeft zij het geleerd?"

"Van niemand; zij oefende zich in het opstijgen, het houden van den
teugel en het rechtop zitten, op een oud zadel in een boom. Nu kan
zij alle paarden berijden; ze kent geen angst, en de verhuurder
geeft haar de paarden goedkoop, omdat zij ze zoo goed voor dames
dresseert. Zij is er zoo'n hartstochtelijke liefhebster van, dat zij
in tijd van nood een uitstekende paardentemster zou kunnen worden,
en zoo den kost verdienen."

Bij dit vreeselijke verhaal kon Amy zich slechts met moeite
bedwingen. Het moest immers wel den indruk maken, alsof zij een
bizonder mannelijke jonge dame was, iets waarvan zij juist den
grootsten afkeer had! Maar wat kon zij er aan doen? De oude dame
was in het midden van haar verhaal, en lang voordat dit uit was,
zat Jo al weer op haar praatstoel, deed nog meer dwaze onthullingen
en beging nog vreeselijker misslagen.

"Ja, Amy was dien dag wanhopig, want al de goede paarden waren
verhuurd, en van de drie, die er nog overbleven, was het eene lam,
het andere blind en het derde zoo koppig, dat men zand in zijn mond
moest stoppen, om hem voort te krijgen. Een aardig beest voor een
plezierritje, hè?"

"En welk nam zij?" vroeg een der lachende heeren, die zeer veel belang
in dit onderwerp stelden.

"Geen van de drie. Zij hoorde van een jong paard op een boerderij aan
den overkant van de rivier, en hoewel er nooit een dame op gereden had,
besloot zij het te probeeren, omdat het zoo mooi en dartel was. U weet
niet hoeveel moeite ze zich getroostte! Er was niemand om het paard bij
het zadel te brengen, en dus bracht zij het zadel bij het paard. Ja
heusch, zij roeide het over de rivier, nam het op haar hoofd en liep
er mee naar de schuur, tot groote verbazing van den ouden boer!"

"En bereed zij dat paard?"

"Natuurlijk, en zij had een heerlijken rit. Ik was bang, dat ik haar
aan stukken naar huis zou zien brengen, maar zij wist het perfect in
toom te houden, en was de ziel van de partij."

"Nou, dat noem ik kranig!" en de jonge Lamb wierp een goedkeurenden
blik op Amy, en begreep niet wat zijn moeder toch kon zeggen, dat
haar zoo rood en verlegen maakte.

Zij werd nog rooder en verlegener, toen door een plotselinge wending
in het gesprek het toilet op het tapijt kwam. Een der jonge dames
vroeg Jo, waar zij toch dien mooien grijzen hoed vandaan had, dien
zij op den pic-nic ophad; en die domme Jo, in plaats van den winkel
te noemen, waar hij twee jaar geleden gekocht was, antwoordde met
geheel onnoodige openhartigheid: "O, Amy had hem geverfd; die zachte
kleuren kun je dikwijls niet koopen, daarom verven wij onze hoeden
in elke tint, die wij verlangen. Ja 't is een groot gemak als je een
kunstenares tot zuster hebt!"

"Hoe origineel!" riep juffrouw Lamb uit, die Jo erg grappig vond.

"Sommige van haar meesterstukken zijn onvergelijkelijk. Er is niets,
wat dat kind niet doen kan. Zoo had ze een paar blauwe schoentjes
noodig voor Sallie's partij, en toen verfde zij eenvoudig haar vuile
witte met het allerliefste hemelsblauw dat je ooit gezien hebt,
en ze zagen er net uit, of zij nieuw waren," voegde Jo er bij, met
een soort van trots op de handigheid van haar zuster, die Amy zoo
radeloos maakte, dat het haar goed zou gedaan hebben, als zij Jo haar
visiteboekje naar het hoofd had kunnen gooien.

"Eenigen tijd geleden hebben wij met groot genoegen een verhaal van
u gelezen," merkte de oudste juffrouw Lamb aan, om een compliment te
maken aan de literarische jonge dame, die er, om de waarheid te zeggen,
op dit oogenblik niet erg naar uitzag. Maar de minste vermelding van
haar "werken" had altijd een slecht effect op Jo, die altijd òf stijf
werd en beleedigd keek, òf, zooals nu, met een onvriendelijke opmerking
van onderwerp veranderde. "Het spijt mij, dat u niets beters te lezen
had. Ik schrijf die dingen, omdat zij goed betaald worden, en sommige
menschen vinden ze mooi. Gaat u dezen winter weer naar New-York?"

Daar juffrouw Lamb het verhaal "met groot genoegen" gelezen had,
was dit gezegde niet bizonder aardig of complimenteus. Jo bemerkte
haar misslag, zoodra zij de woorden uitgesproken had; maar uit vrees,
dat zij de zaak nog verergeren zou, herinnerde zij zich plotseling,
dat het aan haar was, het eerste sein tot vertrek te geven, en dit
deed ze dan ook zoo overhaast, dat drie personen in een halven volzin
bleven steken.

"Amy, wij moeten _heusch_ gaan, dag Lucy, kom ons toch vooral eens
_gauw_ opzoeken; wij verlangen _vreeselijk_ naar een bezoekje! Ik
durf _u_ niet animeeren mijnheer Lamb, maar als u soms komen _mocht_,
zult u _hartelijk_ welkom zijn!"

Jo zei dit alles met zoo'n dwaze nabootsing van Mary Chester's
overdreven spreekmanier, dat Amy zoo gauw mogelijk de kamer uitsnelde,
niet wetende of zij lachen of huilen zou.

"Heb ik mij nu niet goed gehouden?" vroeg Jo voldaan, onder het
wegwandelen.

"Het kón niet erger," was Amy's verpletterend antwoord. "Wat heeft
je toch bezeten, om al die verhalen over mijn zadel en dien hoed en
die schoenen en al die dingen te vertellen?"

"Och, de menschen vinden het grappig, en lachen er om. Zij weten best,
dat wij niet rijk zijn, dus hoeven wij niet te doen, of wij er een
stalknecht op na houden, elk seizoen drie of vier hoeden koopen,
en even gemakkelijk als zij aan mooie dingen kunnen komen."

"Je hoeft hun niet al onze kleine hulpmiddelen te verklappen en onze
armoede zoo noodeloos ten toon te stellen. Je hebt geen zier gepast
gevoel van trots, en zult nooit leeren, wanneer je moet spreken of
je mond houden," klaagde Amy wanhopig.

De arme Jo keek verlegen, en wreef zwijgend met den stijven zakdoek
langs haar neus, alsof zij op deze manier boete wilde doen voor
haar wangedrag.

"Hoe moet ik mij hier gedragen?" vroeg zij, toen zij de derde woning
naderden.

"Zooals je wilt; ik trek mijn handen van je af," antwoordde Amy kort.

"Dan zal ik mijn eigen zin doen. De jongens zijn thuis, daar zal ik
wel mee opschieten. De hemel weet, dat ik een variatie noodig heb, want
deftigheid heeft altijd een slecht effect op mijn gemoedsgesteldheid,"
antwoordde Jo barsch, teleurgesteld over de mislukking van haar
pogingen om te behagen.

Een opgewonden welkom van drie groote jongens en verscheiden
aardige kinderen verzachtte spoedig haar gekwetste gevoelens, en
de vrouw des huizes en den jongen Tudor, die daar juist een bezoek
bracht, aan Amy overlatende, wijdde Jo zich aan de jeugd en vond de
verandering zeer opwekkend. Zij luisterde met echte belangstelling
naar schoolverhalen, streelde zonder tegenzin poedels en jachthonden,
stemde van harte toe, dat "Tom Brown een bar leuke jongen was,"
zonder op de eigenaardige lofspraak te letten; en toen een der knapen
een bezoek aan de schildpaddenkom voorstelde, sprong zij met zooveel
bereidwilligheid op, dat de mama haar toelachte, en tegelijk haar
kapsel in orde bracht, dat in een wanhopigen toestand was geraakt
door al de hartelijke maar wel wat beerachtige omhelzingen, waarmee
haar kinderen bizonder gul waren. Amy liet haar zuster aan zichzelf
over en genoot naar hartelust. De oom van Tudor was getrouwd met
een Engelsche dame, die een achternicht was van een levenden lord,
en Amy beschouwde de heele familie met diep ontzag. Want, in spijt
van haar Amerikaansche geboorte en opvoeding, bezat zij dien eerbied
voor titels, die de meesten onzer aangeboren is en hield ze in stilte
vast aan het oude geloof in koningen, dat de meest democratische
natie onder de zon nog steeds in rep en roer brengt bij de komst van
een vorstelijken spruit,--waarschijnlijk nog een overblijfsel van de
liefde, die het jonge land het moederland toedraagt. Maar zelfs de
voldoening van met een verren bloedverwant van den Britschen adel te
spreken, deed Amy den tijd niet vergeten, en toen het gepast aantal
minuten was verstreken, rukte zij zich haars ondanks los uit dit
aristocratisch gezelschap, en keek rond naar Jo,--vurig hopend, dat
ze haar onverbeterlijke zuster niet in een toestand mocht aantreffen,
die schande zou brengen over den naam der familie March.

Het kon erger geweest zijn, maar Amy vond het al erg genoeg: want
daar zat Jo in het gras, met een bende jongens om zich heen, en een
hond met vuile pooten in rustigen sluimer op haar besten rok, terwijl
zij een van Laurie's studentenstreken aan het bewonderend gehoor
meedeelde. Een klein kind pikte de schildpadden met Amy's parasol, een
ander knabbelde koekjes boven Jo's gekleeden hoed, en een derde had
een bal gemaakt van haar handschoenen, en gooide er mee. Maar allen
genoten, en toen Jo haar beschadigde bezittingen opzamelde om heen
te gaan, deed het geheele gezelschap haar uitgeleide, en smeekte haar
terug te komen.--Het was zoo éénig haar van Laurie te hooren vertellen!

"Aardige jongens, hè? Nu ben ik weer opgefrischt!" zei Jo,
voortstappend met de handen op den rug, gedeeltelijk om de bespatte
parasol te verbergen.

"Waarom ontwijk je Tudor altijd?" vroeg Amy, wijselijk geen
aanmerkingen makende op Jo's ontredderd voorkomen.

"Ik houd niet van hem; hij neemt airs aan, snauwt zijn zusters af, doet
zijn vader verdriet en spreekt oneerbiedig over zijn moeder. Laurie
zegt, dat hij een doordraaier is, en _ik_ verlang zijn kennismaking
niet; dus houd ik mij op een afstand."

"Je kon tenminste beleefd tegen hem zijn. Je gaf hem een opvallend
koel knikje, en daarnet maakte je met den vriendelijksten glimlach
ter wereld een buiging voor Tommy Chamberlain--zijn vader heeft een
kruidenierswinkel. Als je het knikje en de buiging juist andersom
had toegedeeld, zou het goed geweest zijn," zei Amy berispend.

"Neen, dat zou het niet," antwoordde de weerbarstige Jo, "want ik
bemin, bewonder, noch acht Tudor, ofschoon de nicht van den neef van
den oom van zijn grootvader een achternicht van een Lord was. Tommy
is arm en verlegen maar een brave jongen en heel knap; ik heb een
hoogen dunk van hem, en dat verlang ik hem te toonen, want hij is
een gentleman, ondanks zijn vaders bruin papieren zakjes."

"Het geeft niets, of men jou al iets aan 't verstand zoekt te brengen,"
begon Amy.

"Neen, volstrekt niets, kindlief," viel Jo haar in de rede; "laten wij
dus maar een vriendelijk gezicht zetten, en hier een kaartje afgeven,
want de Kings zijn uit, waarvoor ik meer dan dankbaar ben."

Nadat het visiteboekje zijn plicht had gedaan, wandelden de meisjes
voort, en Jo uitte eene tweede dankzegging, toen zij het vijfde huis
bereikten, en vernamen, dat de jonge dames belet hadden.

"Laten we nu naar huis gaan, en ons vandaag niet nog met tante March
ook plagen. Wij kunnen daar altijd wel eens aanloopen, en ik vind het
een bezoeking ons nog langer in onze beste plunje voort te sleepen,
nu wij al knorrig en moe zijn."

"Spreek alleen voor jezelf, als 't jeblieft. Tante heeft graag,
dat wij haar in statie een formeel bezoek komen brengen. 't Is maar
een kleinigheid, maar het doet haar genoegen, en ik geloof niet,
dat je kleeren er half zooveel door zullen lijden, als wanneer je
ze door vuile honden en ruwe jongens laat bederven. Buk maar eens,
dan zal ik de kruimels van je hoed afslaan."

"Wat ben je toch een geduldig lam, Amy," zei Jo, met een berouwvollen
blik van haar eigen beschadigd costuum naar dat van haar zuster,
dat er nog zoo frisch en keurig uitzag. "Ik wou, dat het mij ook zoo
gemakkelijk afging als jou, om met kleinigheden menschen plezier te
doen. Ik denk er wel aan, maar het neemt mij te veel tijd, om ze te
doen, ik wacht dan liever op een gelegenheid om ze een grooten dienst
te bewijzen, en laat de kleine na; en toch kom je daar tenslotte nog
verder mee, geloof ik."

Amy glimlachte, was dadelijk verteederd, en zei op moederlijken toon:

"Vrouwen moeten leeren zich aangenaam te maken, vooral wanneer
zij niet rijk zijn, want zij kunnen dan op geen andere manier de
vriendelijkheden, die men hen bewijst, vergelden. Als je dat in 't
oog houdt en daarnaar handelt, zullen de menschen veel meer van jou
houden dan van mij, omdat jij veel meer een persoonlijkheid bent."

"Ik ben een knorrige ouwe zeurkous, en dat zal ik wel altijd blijven;
maar ik moet erkennen, dat je gelijk hebt. 't Valt mij alleen maar
gemakkelijker mijn leven voor iemand te wagen, dan vriendelijk
jegens hem te zijn, wanneer ik er niet toe gestemd ben. 't Is heel
lastig, wanneer je zulke sterke sympathieën en antipathieën hebt,
vind je niet?"

"'t Is nog lastiger, wanneer je ze niet kunt verbergen. Ik moet
bekennen, dat ik geen greintje beter over Tudor denk, dan jij; maar
ik ben niet geroepen hem dat te zeggen, en jij ook niet; en het is
geen reden voor jou onaangenaam te zijn, omdat hij het is."

"Maar ik vind, dat meisjes het moeten toonen, wanneer zij 't gedrag
van jongelui afkeuren; en hoe kunnen zij dat doen, behalve door hun
manieren. Preeken helpt niets, zooals ik tot mijn spijt ondervonden
heb, sedert ik Teddy onder handen heb; maar door allerlei kleine
manieren kan ik, zonder een enkel woord, invloed op hem uitoefenen; en
ik vind, dat wij dat ook op anderen behooren te doen, als wij kunnen."

"Teddy is een heel bizondere jongen, en kan niet als een voorbeeld van
andere jongens aangehaald worden," zei Amy op een toon van stellige
overtuiging, die den "zeer bizonderen jongen" zeker zou hebben doen
schaterlachen, als hij 't gehoord had. "Wanneer we schoonheden waren,
of rijk, of van hoogen rang, zouden wij misschien iets kunnen doen;
maar of wij al onvriendelijk zijn tegen het eene clubje jongelui,
omdat wij hun gedrag niet goedkeuren, en een ander clubje toelachen,
omdat wij het hunne wel goedkeuren, zal geen zier invloed hebben,
en ons maar den naam van 'raar' of 'preutsch' op den hals halen."

"Dus moeten wij dingen en menschen, die wij verachten, goedkeuren,
omdat wij geen belles of millionnaires zijn, vind-je? Een mooie soort
van zedeleer!"

"Ik kan daar niet over redeneeren, ik weet alleen maar, dat het zoo in
de wereld toegaat, en dat de menschen, die zich er tegen verzetten,
voor al hun moeite maar worden uitgelachen. Ik houd niet van
hervormers, en ik hoop dat jij nooit zult probeeren er een te worden."

"Ik houd wèl van ze, en ik hoop er wél een te worden, als 't mij
mogelijk is; want niettegenstaande haar spottend gelach, kan de
wereld het toch niet buiten hen stellen. Wij zullen het daar wel nooit
over eens worden, want jij behoort tot het oude slag, en ik tot het
nieuwe; jij zult het best vooruitkomen, maar ik zal meer van mijn
leven genieten. Ik zou juist plezier hebben in die schermutselingen
en dat uitlachen, denk ik."

"Nou, wees nu maar bedaard, en erger Tante niet met je nieuwe
denkbeelden."

"Ik zal mijn best doen; maar een zeker iets dringt mij altijd, om bij
haar met een bizonder kortaf gezegde of een revolutionair gevoelen voor
den dag te komen; dat is mijn noodlot; ik kan er niets tegen doen!"

Zij vonden Tante Carrol bij de oude dame, beiden naar het scheen
verdiept in een zeer belangrijk gesprek; doch zij hielden plotseling
op, toen de meisjes binnen kwamen, met een schuldigen blik, die
verried, dat zij over hun nichtjes gesproken hadden. Jo was niet
in een bijster goed humeur, en de weerbarstige bui kwam nu in volle
kracht terug, maar Amy, die deugdzaam haar plicht betracht, iedereen
genoegen gegeven en haar humeur in bedwang gehouden had, was in de
engelachtigste stemming. Deze beminnelijke gemoedsgesteldheid deed
zich dadelijk gevoelen, en beide tantes wedijverden in lieve woordjes
om haar te verwelkomen, en gaven door hun blikken te kennen, wat zij
later met zooveel woorden tot elkander zeiden: "Dat kind wordt met
den dag liever."

"Zul jij ook meedoen met den bazaar, lieve kind?" vroeg mevrouw
Carrol, toen Amy zich naast haar zette met die vertrouwelijkheid,
die oude menschen zoo graag in jongeren zien.

"Ja, Tante, mevrouw Chester heeft me gevraagd, of ik wou helpen, en
toen heb ik aangeboden een tafel te bedienen, omdat ik niets anders
geven kan dan mijn tijd."

"Ik doe niet mee," viel Jo op beslisten toon in, "ik kan dat
gepatroniseerd-worden niet uitstaan, en de Chesters denken, dat het
een heele eer voor ons is met hun aristocratischen bazaar te mogen
meedoen. Ik begrijp niet, dat je het aangenomen hebt, Amy--het is
alleen maar om je aan het werk te zetten."

"Nu, ik wil wel werken--'t is even goed voor 't goede doel als voor
de Chesters, en ik vind het heel vriendelijk van hen, dat zij mij
in het werk en in de aardigheid willen laten deelen. Wanneer dat
patroniseeren, zooals jij het noemt, vriendelijk gemeend is, heb ik
er niets tegen."

"Je hebt volkomen gelijk; ik hoor met blijdschap, dat je er zoo
verstandig over denkt; het is een genoegen menschen te ontmoeten, die
onze welgemeende pogingen waardeeren. Niet allen doen dat, en dat is
heel treurig," merkte tante March op, terwijl zij over haar bril heen
naar Jo keek, die zich, naast de sofa, met een knorrig gezicht op een
schommelstoel zat te wiegelen. Als Jo geweten had welk een groot geluk
op dat oogenblik voor een van hen beiden in de weegschaal lag, zou zij
misschien plotseling in een lammetje veranderd zijn; maar ongelukkig
hebben wij geen vensters in onze borst, en kunnen niet zien, wat er in
het hart van onze vrienden omgaat. Door haar volgend gezegde beroofde
Jo zich van een paar genotvolle jaren, en haalde zij zich een duchtige
les op den hals--een les in de kunst om haar tong in toom te houden.

"Ik houd niet van gunstbewijzen; zij drukken mij en geven me een
gevoel, of ik een slavin ben; ik heb liever alles aan mezelf te danken,
en wil volkomen onafhankelijk zijn."

"Hm!" kuchte Tante Carrol zachtjes, met een blik naar tante March.

"Ik heb het je wel gezegd," gaf deze door een gedecideerd knikje Tante
Carrol ten antwoord. In gelukkige onbewustheid van wat zij misdreven
had, zat Jo met een opgetrokken neus en een strijdlustig voorkomen,
dat alles behalve innemend was, voor zich uit te kijken.

"Spreek je Fransch, kindlief?" informeerde mevrouw Carrol, haar hand
op die van Amy leggende.

"Wel een beetje, dank zij Tante March, die mij zoo dikwijls als ik wil,
gelegenheid geeft om met Esther te praten," antwoordde Amy, met een
dankbaren blik, die de oude dame een vriendelijken glimlach ontlokte.

"Hoe staat het in dit opzicht met jou?" vroeg mevrouw Carrol aan Jo.

"Ik weet er geen woord van; ik ben heel dom in 't leeren; en Fransch
kan ik niet uitstaan; het is zoo'n glibberige, onmogelijke taal,"
was het ruwe antwoord.

Opnieuw wisselden de tantes een blik, en Tante March hervatte tot Amy:

"Je bent nu volkomen gezond en sterk, niet waar, kindlief? Je hebt
geen last meer van je oogen, wel?"

"Neen, dank u, Tante, volstrekt niet, ik voel me heel goed, en ben
van plan dezen winter flink aan 't werk te gaan, om klaar te zijn
voor Rome, wanneer die gelukkige tijd eens aanbreekt."

"Je verdient er heen te gaan, beste meid, en ik ben er zeker van
dat het wel eens gebeuren zal," zei Tante March, met een goedkeurend
tikje op Amy's wang, terwijl deze haar zakdoek voor haar opraapte.

"Knorrepot, sliep uit!" riep Polly, die als naar gewoonte op den rug
van tante's stoel zat, en zich voorover boog om Jo aan te kijken,
met zoo'n uitdrukking van onbeschaamde nieuwsgierigheid, dat het
onmogelijk was niet te lachen.

"Een zeldzaam schrander dier," vond de oude dame.

"Uitgaan, liefje?" riep Polly, naar het buffet wippend, alsof hij
een klontje suiker hoopte te krijgen.

"Ja, dankje, dat is mijn plan. Kom, Amy," en Jo maakte een einde aan
het bezoek, meer dan ooit gevoelende, dat visites een slechten invloed
op haar humeur oefenden. Zij schudde haar tantes op mannelijke manier
de hand, terwijl Amy beiden kuste, en toen de meisjes vertrokken waren,
lieten zij een indruk achter van zonneschijn en schaduw, welke indruk
Tante March de volgende woorden in den mond gaf:

"Volg mijn raad, Maria; ik zal wel voor 't geld zorgen," waarop Tante
Carrol vast besloten antwoordde: "Ik zal 't stellig doen, als haar
vader en moeder het goed vinden."





HOOFDSTUK VII.

GEVOLGEN.


De bazaar van mevrouw Chester was zoo chic en aristocratisch, dat de
jonge dames uit den omtrek het een eer rekenden een uitnoodiging als
verkoopster te ontvangen, en groot was aller belangstelling in de
zaak. Amy was gevraagd, maar Jo niet, een geluk voor alle partijen,
daar zij gedurende dit tijdperk van haar leven bepaald "met de
armen in de zij" de wereld trachtte door te gaan, wat haar menigen
onzachten stoot berokkende. Het "trotsche, oninteressante schepsel"
werd aan haar lot overgelaten, maar het talent en de smaak van Amy
werden erkend en vereerd door de aanbieding van de kunsttafel, en
zij beijverde zich, daarvoor geschikte en kostbare voorwerpen te
vervaardigen en te verzamelen.

Alles ging voor den wind, tot er, den dag voor de opening van den
bazaar, een van die schermutselingen plaats had, bijna onmogelijk te
vermijden, wanneer omtrent vijf en twintig vrouwen, oude en jonge,
met al hun bizondere antipathieën en vooroordeelen, gezamenlijk iets
trachten tot stand te brengen. Mary Chester was eigenlijk jaloersch
op Amy, omdat deze meer gefêteerd werd dan zij, en juist omtrent dezen
tijd vielen er enkele kleinigheden voor, die dit gevoel versterkten. De
fijne penteekeningen van Amy stelden de geschilderde vazen van Mary
in de schaduw: dat was doorn nommer één; de alverwinnende Tudor had
vier maal met Amy gedanst op de laatste partij en maar eens met Mary,
dat was doorn nommer twee; maar wat haar het meest hinderde en een
verontschuldiging kon zijn voor haar onvriendelijk gedrag was het
gerucht, haar door een welmeenende babbelkous overgebracht, dat de
meisjes March zich bij de Lambs over haar hadden vroolijk gemaakt. De
blaam hiervan had op Jo moeten vallen, want haar ondeugende nabootsing
was te getrouw geweest om niet ontdekt te worden, en de vroolijke
Lambs hadden de aardigheid niet kunnen verzwijgen. De schuldigen hadden
hiervan evenwel niets gemerkt, en men kan zich de teleurstelling van
Amy begrijpen, toen mevrouw Chester--die natuurlijk boos was over
de vermeende bespotting van haar dochter--op den laatsten avond,
terwijl Amy bezig was de laatste hand te leggen aan haar mooie tafel,
op vriendelijken maar koelen toon tot haar zei:

"Ik merk, lieve kind, dat verscheiden jonge dames het niet goed van
mij vinden, dat ik deze tafel aan iemand anders geef dan aan mijn
dochters, omdat dit de voornaamste en volgens sommigen de mooiste
tafel is, en daar mijn meisjes zich de meeste moeite hebben gegeven
om den bazaar tot stand te brengen, is het feitelijk ook niet meer
dan billijk dat zij deze plaats innemen. Het spijt mij, maar ik weet,
dat je te veel belang stelt in het doel, dan dat je je een kleine
persoonlijke teleurstelling zou aantrekken, en je kunt natuurlijk
een van de andere tafels nemen."

Mevrouw Chester had eerst gedacht, dat het haar gemakkelijk zou
vallen deze kleine toespraak te houden; maar toen het moment daar was,
vond zij het tamelijk moeilijk het op een natuurlijken toon te doen,
terwijl Amy's oprechte oogen haar vol verbazing en droefheid aanzagen.

Amy giste dat hier meer achter stak, maar kon niet raden wat, en
antwoordde bedaard, hoewel zij zich gekrenkt voelde en dat ook toonde:

"Misschien hebt u liever, dat ik in 't geheel geen tafel neem?"

"Mijn lieve kind, wees maar niet boos, ik doe het alleen maar voor den
vorm; mijn dochters moeten natuurlijk de hoofdrol spelen, en deze tafel
wordt beschouwd als de plaats, die haar volgens recht en billijkheid
toekomt. Ik zou je hier graag willen laten, en dank je zeer voor
alles wat je hebt gedaan om ze zoo mooi te maken; maar wij moeten
natuurlijk onze eigen wenschen opgeven, en ik zal er voor zorgen,
dat je een ander goed plaatsje krijgt. Zou je de bloementafel willen
hebben? De kleine meisjes hadden op zich genomen die te schikken, maar
zij hebben den moed laten zakken. Jij zou er iets heel liefs van kunnen
maken, en je weet, een bloementafel heeft altijd veel aantrekkelijks."

"Voorál voor de heeren." voegde Mary er bij met een blik, waaruit
Amy tenminste één oorzaak kon opmaken, waarom zij in ongenade was
gevallen. Zij bloosde van drift, maar nam verder geen notitie van
dien steek onder water, en antwoordde met onverwachte vriendelijkheid:
"Zooals u wilt, mevrouw, ik zal mijn plaats hier dadelijk opgeven en
die bij de bloemen nemen, als u dat beter vindt."

"Je mag al wat van je zelf is, op je eigen tafel zetten, als je
dat soms wilt," bood Mary aan, wier geweten haar wel wat begon te
kwellen, toen zij de mooie étagère, de geschilderde potjes en de
aardige teekeningen zag, die Amy met zooveel zorg gemaakt en met
zooveel smaak gerangschikt had. Zij bedoelde het vriendelijk, maar
Amy vatte haar gezegde verkeerd op, en antwoordde haastig:

"O zeker, als het je in den weg staat," en nadat zij haar bijdragen
bij elkaar had gepakt, verwijderde zij zich, met het gevoel, dat zij
en haar kunstwerk onvergeeflijk beleedigd waren geworden.

"Nu is zij voor altijd boos. O hemel! had ik u maar niet gevraagd
er over te spreken, Mama," zei Mary, met een treurig gezicht naar de
ledige plaatsen op de tafel ziende.

"Meisjesgekibbel duurt nooit lang," antwoordde haar moeder, die met
recht min of meer beschaamd was over het aandeel, dat zij in den
twist had genomen.

De kinderen ontvingen Amy en haar schatten met vreugde, en deze
hartelijke ontvangst kalmeerde eenigszins haar geschokt gemoed;
zij zette zich aan het werk, vast besloten den prijs weg te dragen
met haar bloementafel, nu de kunsttafel haar ontnomen was. Maar
alles scheen wel tegen te loopen; het werd laat en zij was moe;
ieder had het te druk met eigen zaken om haar een handje te helpen,
en de kleine meisjes maakten 't haar nog moeilijker en de verwarring
nog grooter door hun luidruchtig gebabbel en hun onhandige pogingen
om alles te regelen en te schikken.

De boog van klimop wilde maar niet stevig blijven staan, toen zij
was opgezet, maar waggelde bij 't minste stootje en dreigde op Amy's
hoofd te vallen, toen de bloemenmandjes er aan gehangen waren; op
haar mooiste teekening viel een waterdroppel, die een bruinen traan
achterliet op de wang van een cupido; zij bezeerde haar handen aan
den hamer, en vatte kou in den tocht, welke laatste tegenspoed haar
met onrust vervulde voor den volgenden dag.

Thuis heerschte groote verontwaardiging, toen Amy dien avond haar
geschiedenis verhaalde. Haar moeder zei, dat het schande was, maar
vond dat zij goed had gehandeld. Betsy verklaarde, dat zij in 't
geheel niet naar dien gekken bazaar wilde gaan kijken, en Jo vroeg
waarom zij al haar mooie dingen niet wegnam, en die kleingeestige
menschen alleen voor den boel liet zitten.

"Al zijn zij kleingeestig, dat is nog geen reden, waarom ik het ook
zou zijn. Ik vind zoo'n manier van doen echt onbeschaafd, maar al
meen ik reden te hebben om mij gegriefd te voelen, wil ik het niet
toonen. Zij zullen dat dieper voelen, dan kleinzielige antwoorden en
wraaknemingen, denkt u ook niet, Moeder?"

"Zeker, kindlief! kwaad met goed vergelden is altijd het beste ofschoon
het soms niet heel makkelijk is," zei haar moeder, met een uitdrukking
op haar gelaat, die duidelijk deed zien, dat zij het verschil had
leeren verstaan tusschen zeggen en doen.

Hoewel Amy herhaaldelijk de natuurlijke verzoeking voelde opkomen,
om zich gekrenkt te toonen en zich te wreken, volhardde zij den heelen
volgenden dag in haar voornemen om haar vijanden door vriendelijkheid
te winnen. Zij maakte een goed begin, dank zij een stilzwijgende
vermaning, die zij ongezocht maar zeer van pas ontving. Toen zij
dien morgen bezig was met het schikken van haar tafel, terwijl de
kinderen in een zijkamer de mandjes vulden, nam zij een klein boekje
met een antiek bandje op, dat haar vader onder zijn schatten had
gevonden, en waarin zij op velijnpapier verschillende teksten had
geïllustreerd. Terwijl zij met vergeeflijk zelfbehagen de blaadjes
omsloeg, viel haar oog op een vers, dat haar tot nadenken bracht. Gevat
in een smaakvol randje, las zij deze woorden: "Gij zult uwen naaste
liefhebben als uzelven." "Ik moest het doen, maar ik doe het niet,"
dacht Amy, terwijl haar oog dwaalde van de leerrijke bladzijde naar
het ontevreden gezicht van Mary achter de groote vazen, die de leegten
niet konden verbergen, door het wegnemen van Amy's "kunstvoorwerpen"
ontstaan. Amy bleef een oogenblik nadenkend de bladzijden omslaan,
waarin zij achtereenvolgens menig zacht verwijt las over elke opwelling
van wrevel en onverdraagzaamheid. Vele verstandige en goede preeken
worden ons dagelijks door allerlei onbewuste predikers op straat, op
school, in het bureau, of thuis gehouden, zelfs een bazaarkraampje kan
een preekstoel worden, als zij ons de woorden in 't hart zendt, waaraan
wij juist behoefte hebben. Amy's geweten hield haar daar een klein
betoog over dien tekst, en zij deed, wat velen van ons niet altijd
doen, zij nam de les ter harte, en bracht haar dadelijk in praktijk.

Een groep meisjes stond rondom Mary's tafel; zij bewonderden haar
mooie voorwerpen en praatten over de verwisseling der verkoopsters. Al
fluisterden zij, toch wist Amy heel goed dat zij over haar spraken,
slechts één kant van de zaak hoorden en haar daarnaar beoordeelden. Het
was niet aangenaam, maar een beter gevoel was in haar ontwaakt, en de
gelegendheid bood zich weldra aan om daarvan een bewijs te geven. Zij
hoorde Mary op teleurgestelden toon zeggen:

"'t Is jammer, want de tijd is te kort om andere dingen te maken,
en ik kan de leegten niet vullen met lorren en prullen. De tafel was
zoo goed in orde, en nu is zij letterlijk bedorven."

"Misschien zou Amy ze wel terug willen geven, als je 't haar vroeg,"
deed een der meisjes aan de hand.

"Hoe zou ik dat kunnen, na al de onaangenaamheden," begon Mary
te zeggen, maar zij voltooide haar zin niet, want Amy's stem riep
opgewekt van den anderen kant der zaal:

"Je kunt ze met alle plezier krijgen, Mary, zonder er zelfs om te
vragen, als je ze noodig hebt! Ik was juist van plan je voor te
stellen ze weer op jouw tafel te zetten, want ze passen beter op de
jouwe dan op de mijne. Hier zijn ze, neem ze maar terug; 't was niet
aardig van me, dat ik ze gisterenavond zoo gauw meenam."

Onderwijl had Amy haar bijdragen weer met een vriendelijken glimlach
op de tafel gezet en liep toen haastig weg met het gevoel, dat het
gemakkelijker is een goede daad te verrichten, dan er dank voor aan
te nemen.

"Dat is echt aardig van haar, vind je niet?" riep een der meisjes. Het
antwoord van Mary was onverstaanbaar, maar een ander meisje, wier
taak het geweest was, limonade te maken, en wier humeur daardoor
misschien wat verzuurd was, antwoordde met een onaangenamen lach:
"O, ja _echt_ aardig! ze wist natuurlijk wel, dat zij ze op haar
eigen tafel toch niet zou kunnen verkoopen."

Dat was wreed; wanneer we ons een opoffering getroosten, zien wij
die tenminste graag gewaardeerd; en voor een oogenblik speet het Amy,
dat zij zoo gehandeld had, maar haar ergernis week heel gauw voor een
gevoel van voldoening. Haar werk begon beter te vlotten; de meisjes
waren allen even vriendelijk, en de kleine daad van zelfverloochening
scheen de lucht rondom haar eensklaps gezuiverd te hebben.

De dag was lang en vervelend voor Amy; zij zat bijna den heelen tijd
alleen achter haar tafel, want de kinderen lieten haar spoedig in
den steek; slechts weinige bezoekers hadden geld over voor bloemen in
den zomer en haar bouquetten begonnen lang voor den avond te verwelken.

De kunsttafel oefende voortdurend de grootste aantrekkingskracht in de
zaal; den geheelen dag verdrong men er zich, en de verkoopsters waren
gedurig in de weer, en liepen af en aan met gewichtige gezichten en
rammelende geldtaschjes, Amy keek ze dikwijls met droevige oogen na;
ze verlangde ook te zijn, waar zij zich thuis gevoelde, in plaats van
in een hoek, waar zij niets te doen had, en de gedachte, dat haar
heele familie en Laurie en zijn vrienden haar 's avonds zoo zouden
zien zitten, was een ware marteling voor haar.

Zij ging eerst tegen den avond naar huis, zag toen zoo bleek en was zoo
stil, dat allen begrepen, hoe 'n moeilijke dag het voor haar geweest
was, ofschoon zij nergens over klaagde en zelfs niet vertelde, wat
zij gedaan had. Haar moeder schonk haar een extra lekker kopje thee,
Bets hielp haar zich kleeden, en maakte een beelderig bouquetje voor
haar, terwijl Jo de familie verbaasde door zich met bizondere zorg
op te sieren, terwijl zij allerlei geheimzinnige wenken gaf, dat het
blaadje wel gauw zou omgekeerd worden.

"Jo, ik bid je, doe niets onmogelijks; ik wil er volstrekt geen drukte
over gemaakt hebben; laat dus alles over je kant gaan en gedraag je
ordentelijk," smeekte Amy, die vroeg van huis ging, in de hoop een
frisschen voorraad bloemen te vinden om haar ongelukkige tafel een
beetje op te kunnen sieren.

"Ik ben alleen van plan zoo betooverend mogelijk te zijn, tegen ieder
dien ik ken, en ze zoo lang mogelijk in jouw hoekje te houden. Teddy
en zijn club zullen ons wel een handje helpen, en je zult zien dat we
nog plezier hebben!" antwoordde Jo, terwijl zij over het hek leunde
om op Laurie te wachten. Na eenige oogenblikken hoorde zij in den
schemer den welbekenden stap naderen, en liep hem tegemoet.

"Is dat mijn jongen?"

"Zoo zeker als dat mijn meisje is," en Laurie trok haar hand in zijn
arm, met het genoeglijke gezicht van iemand, wiens hoogste wenschen
vervuld zijn.

"O, Teddy, je moet eens hooren wat er gebeurd is!" en Jo vertelde al
Amy's grieven met zusterlijke warmte.

"Verscheiden van mijn kennissen zijn van plan er heen te gaan,
en ik laat mij hangen, als ik ze niet al Amy's bloemen zal laten
opkoopen, en daarna post vatten voor haar tafel," riep Laurie, de
zaak onmiddellijk met warmte omhelzende.

"Amy zegt, dat haar bloemen in 't geheel niet mooi meer zijn, en de
nieuwe zullen misschien niet bijtijds komen. Ik wil niet onrechtvaardig
of ergdenkend wezen, maar 't zou mij toch niet verbazen, als zij in 't
geheel niet kwamen. Als menschen tot één laagheid in staat zijn, kunnen
zij ook wel eene tweede begaan," zei Jo op een toon vol verachting.

"Heeft Hayes haar dan niet de mooiste bloemen uit onzen tuin
gebracht? Ik had het hem toch gezegd."

"Dat wist ik niet, hij heeft het zeker vergeten; en nu je grootvader
niet heel wel is, wou ik hem niet lastig vallen met er om te vragen."

"Hè, Jo, hoe kon je nu denken, dat je er om vragen moest? Zij
zijn immers even goed van jou als van mij; wij deelen immers alles
samen?" begon Laurie op een toon, die Jo al dadelijk "stekelig" maakte.

"Goeie Hemel! Dat hoop ik niet! In sommige van jouw dingen zou ik in
het geheel niet graag deelen. Maar wij moeten hier niet staan zeuren;
ik moet Amy nog helpen; verdwijn dus maar gauw, en maak je netjes; en
als je dan zoo goed wilt zijn om Hayes nog een mand met mooie bloemen
naar de zaal te laten brengen, zal ik je mijn leven lang zegenen."

"Zou je dat nu maar niet vast doen?" verzocht Laurie, zoo smeekend,
dat Jo met alles behalve beleefden haast het hek voor zijn neus
dichtgooide, en hem door de tralies toeriep: "Ga _alstjeblieft_ heen,
Teddy, ik heb het druk."

En het blaadje _werd_ dien avond omgekeerd, dank zij de samenzweerders,
want Hayes bracht een massa bloemen, met een keurig mandje, dat hij
naar zijn beste vermogen geschikt had, voor een middenstuk; en toen
verscheen de familie March in haar geheel, en Jo deed niet tevergeefs
haar best, want de menschen kwamen niet alleen, maar bleven ook,
lachten om haar grappen, bewonderden Amy's smaak, en schenen zich
bizonder goed te amuseeren. Daarna sprongen Laurie en zijn vrienden
beleefd in de bres; zij kochten al de bouquetten, schaarden zich
om de tafel, en maakten Amy's hoekje tot het vroolijkste plekje in
de zaal. Amy raakte nu volkomen in haar element, en was, al ware het
alleen maar uit dankbaarheid, zoo vroolijk en vriendelijk mogelijk, tot
de conclusie komende, dat de deugd toch soms zich zelve wel eens loont.

Jo gedroeg zich voorbeeldig; en toen Amy gelukkig door haar eerewacht
omgeven was, drentelde haar zuster door de zaal, en ving hier en
daar een paar gezegden op, die haar licht gaven omtrent het veranderd
gedrag der Chesters. Zij betreurde haar aandeel in de onaangenaamheid,
en besloot Amy zoo spoedig mogelijk vrij te pleiten; zij ontdekte ook
wat Amy 's morgens met haar bijdragen gedaan had, en vond haar een
toonbeeld van zelfverloochening. Toen zij de kunsttafel voorbijging,
keek zij eens rond naar de bijdragen van haar zuster, maar kon er geen
spoor van ontdekken. "Zeker ergens in een hoek gestopt," dacht Jo,
die, verongelijkingen haar zelf aangedaan, kon vergeven, maar vuur
en vlam was, als iemand haar familie beleedigde.

"Dag juffrouw March, hoe gaat het Amy met het verkoopen?" vroeg
Mary op verzoenenden toon--want zij verlangde te toonen, dat zij ook
edelmoedig kon wezen.

"Zij heeft alles verkocht wat de moeite waard was, en amuseert zich
nu. De bloementafel heeft zooals u weet, altijd veel aantrekkelijks,
_vooral_ voor heeren."

Jo _kon_ zich niet weerhouden om haar dien kleinen steek te geven,
maar Mary nam het zoo zachtzinnig op, dat zij er een oogenblik later
spijt van had, en de groote vazen die nog steeds onverkocht stonden,
begon te prijzen.

"Is dat boekje met geïllustreerde teksten van Amy nog ergens hier? Ik
zou dat graag voor Vader koopen," zei Jo, brandend van verlangen om
te hooren, hoe het met het werk van haar zuster gegaan was.

"O, alles van Amy is al láng verkocht; ik zorgde dat de rechte
menschen het te zien kregen, en ze hebben ons een aardig sommetje
opgebracht," antwoordde Mary, die, even goed als Amy, dien dag haar
kleine verzoekingen had overwonnen.

Zeer bevredigd snelde Jo terug om de goede tijding over te brengen,
en Amy was zoowel getroffen als verwonderd over het verhaal aangaande
Mary's woorden en toon.

"Nu hoop ik, dat jullie even edelmoedig je plicht zult doen bij de
andere tafels, als je het bij de mijne gedaan hebt, vooral bij de
kunsttafel," verzocht Amy, die "Teddy's bende," zooals de meisjes de
academievrienden noemden, graag een beetje commandeerde.

"Val aan, Chester, val aan! is het motto voor die tafel. Doe manmoedig
je plicht, en jullie zult de waarde van je geld aan _kunst_ in elke
beteekenis van het woord ontvangen," riep de onbedwingbare Jo, toen
de gehoorzame phalanx gereed stond om te velde te trekken.

"Ik haast mij naar de bron der kunst, doch _enkel_ om te komen in _uw_
gunst!" zei de kleine Parker met een wanhopige poging om tegelijk
teeder en dichterlijk te zijn, maar hij werd onmiddellijk tot zwijgen
gebracht door Laurie, met een: "Zeer verdienstelijk, mijn zoon, voor
zoo'n kleinen jongen," terwijl hij hem vaderlijk op het hoofd tikte,
en met hem weg stapte.

"Koop de vazen," fluisterde Amy Laurie toe, als een laatste vurige
kool op het hoofd harer vijandin.

Tot Mary's groote vreugde kocht "de jonge Laurence" niet alleen de
vazen, maar wandelde hij zelfs de zaal door met een prachtstuk onder
elken arm. De andere jongelui vielen even begeerig aan op allerlei
broze ornamenten, en dwaalden daarna hulpeloos rond, beladen met
theewarmers, lucifers-doosjes, beschilderde waaiers, linialen en
thermometers van houtsnijwerk en andere nuttige en gepaste aankoopen.

Tante Carrol was er ook, hoorde het verhaal, keek heel vergenoegd,
en fluisterde in een hoekje mevrouw March iets in het oor, dat de
oogen van die dame van blijdschap deed schitteren, en haar Amy deed
gadeslaan met een mengeling van trots en bezorgdheid, hoewel zij de
oorzaak harer voldoening eerst eenige dagen later openhaarde.

De bazaar was bizonder goed geslaagd, en toen Mary Amy goeden nacht
wenschte, maakte zij niet zooveel beweging als anders, maar gaf haar
een hartelijken kus met een blik, waarin "wil vergeven en vergeten"
te lezen stond. Hiermee was Amy voldaan, en toen zij thuis kwam,
vond zij de vazen met groote bouquetten er in te pronk staan op den
schoorsteenmantel in de zitkamer. "Een belooning voor de verdiensten
van een edelmoedige March," zooals Laurie met een buiging aankondigde.

"Je bent veel vaster van karakter en opofferender en liever dan ik
ooit gedacht had, Amy. Je hebt je kranig gehouden, en ik bewonder je
met mijn heele hart," zei Jo gul, toen zij dien avond laat te zamen
hun haar stonden te borstelen.

"Ja, dat doen wij allemaal, het was verbazend aardig van je haar
zoo gauw te vergeven, 't Leek me heel moeilijk nu je 'r zoo lang
voor gewerkt en er je hart op gezet had zelf je mooie dingetjes
te verkoopen. Ik geloof niet, dat _ik_ zoo vriendelijk zou geweest
zijn!" riep Betsy van haar kussen.

"Och, jullie hoeft mij niet zoo te prijzen. Ik deed alleen maar,
wat ik graag zou willen dat anderen voor mij deden. Jullie lacht mij
altijd uit, als ik zeg, dat ik een echte dame hoop te worden, maar
daarmee meen ik een _echte_ beschaafde vrouw, en daar doe ik mijn best
voor. Ik kan het niet goed uitleggen, maar ik zou zoo graag verheven
zijn boven al die kleine streken en bekrompenheden die vrouwen vaak
onverdraaglijk maken. Ik ben er nog wel mijlen ver vandaan, maar ik
doe mijn best, en ik hoop eenmaal te worden, zooals Moeder is."

Amy sprak heel ernstig, en Jo zei met een hartelijken kus:

"Nu begrijp ik, wat je meent, en ik zal je nooit weer uitlachen,
hoor! Je maakt meer vorderingen dan je denkt, en ik zal van jou een
lesje nemen in ware beleefdheid, want je hebt het geheim afgekeken,
geloof ik. Doe je best maar, kindlief, den een of anderen dag zul je
er wel voor beloond worden, en niemand zal er zich hartelijker over
verblijden dan ik," eindigde ze moederlijk.

Een week later _werd_ Amy er voor beloond, maar de arme Jo vond het
heel moeilijk blij te zijn. Er kwam een brief van Tante Carrol, en het
gezicht van mevrouw March straalde zoo onder het lezen, dat Jo en Bets,
die er bij zaten, verlangend vroegen welk heugelijk nieuws er was.

"Tante Carrol gaat de volgende week op reis, en vraagt...."

"Of ik met haar mee wil gaan!" viel Jo haar in de rede, in blijde
verrukking uit haar stoel opvliegende.

"Neen, kindlief, jij niet, maar Amy."

"O, Moeder, zij is nog zoo jong, ik kom het eerst aan de beurt; ik
heb er zoo lang naar verlangd ... het zou mij zoo veel goed doen,
en het zou zoo heerlijk zijn ... ik moet gaan!"

"Ik vrees, dat het onmogelijk is, Jo. Tante spreekt bepaald van Amy,
en wij kunnen haar de wet niet stellen, als zij ons zoo'n aanbod doet."

"Zoo is het altijd; Amy heeft al de pret, en ik al het werk. Het is
niet eerlijk, o, het is niet eerlijk!" riep Jo hartstochtelijk.

"Ik vrees, dat het gedeeltelijk je eigen schuld is, kindlief. Toen
ik Tante laatst sprak, klaagde zij over je onverschillige manieren
en al te onafhankelijken geest, en hier schrijft zij, alsof zij
iets, wat jij gezegd hebt, aanhaalt. Eerst meende ik Jo te vragen,
maar daar 'gunstbewijzen haar drukken' en zij 'een afschuw heeft van
vreemde talen,' durfde ik de invitatie niet wagen. Amy is zachter,
zij zal prettig gezelschap voor Flo wezen, en dankbaar voor het nut,
dat zij wellicht van deze reis trekken kan."

"O, mijn tong, mijn afschuwelijke tong! O, waarom kan ik toch niet
leeren zwijgen?" kreunde Jo, toen zij zich de woorden te binnen bracht,
die over haar lot hadden beslist.

Toen mevrouw March den uitleg van de aangehaalde woorden vernomen had,
zei zij deelnemend:

"Ik wou, dat jij had kunnen gaan, maar er is dezen keer geen kans op;
tracht het dus blijmoedig te dragen, en bederf Amy's genot niet door
verwijten en klachten."

"Ik zal mijn best doen," beloofde Jo, met de oogen knippende, terwijl
zij neerknielde om den inhoud van een werkmandje, dat zij in haar
blijdschap had omgegooid, weer op te rapen. "Ik zal niet alleen
trachten blij te schijnen, maar het ook werkelijk te zijn, en haar
geen minuutje geluk te misgunnen, maar het zal mij niet gemakkelijk
vallen, want het is een afschuwelijke teleurstelling," en de arme Jo
besproeide het mollige speldenkussentje, dat zij in de hand hield,
met vele bittere tranen.

"Lieve Jo, 't is wel heel zelfzuchtig, maar ik zou je niet kunnen
missen, en ik ben zoo blij, dat jij dezen keer nog niet gaat,"
fluisterde Betsy, terwijl zij haar, met mandje en al, zoo hartelijk
en met zoo'n liefdevol gezichtje omhelsde, dat Jo zich getroost
voelde, niettegenstaande het knagend berouw, dat haar den lust gaf
om zich zelve een stevige oorvijg te geven, en Tante Carrol nederig
te smeeken haar met dit gunstbewijs te willen bezwaren, om te zien,
hoe dankbaar zij het zou dragen.

Tegen dat Amy thuis kwam, was Jo in staat haar aandeel in de
familievreugde te nemen; misschien niet zóó hartelijk als gewoonlijk,
maar toch zonder Amy haar geluk te benijden. De jonge dame zelve
ontving de heerlijke tijding met innige blijdschap, liep in stille
verrukking door het huis, en begon dienzelfden avond haar verf te
sorteeren en haar penseelen in te pakken, terwijl zij de bezorging
van zulke kleinigheden als kleeren, geld enz. overliet aan hen,
die niet zoozeer als zij in kunstvisioenen verdiept waren.

"Het is niet alleen een plezierreis voor mij, kinderen!" zei zij
nadrukkelijk, terwijl zij haar beste palet afschrapte. "Deze reis
zal over mijn loopbaan beslissen, want als ik eenig genie bezit,
zal dat in Rome blijken, en dan zal ik iets doen om het te bewijzen."

"En als je het niet bezit?" vroeg Jo, met roode oogen doorbordurend
aan de nieuwe zakdoekjes, die Amy moest meenemen.

"Dan kom ik weer naar huis, en ga teekenlessen geven," verklaarde
de jeugdige artiste met wijsgeerige kalmte, maar zij trok een zuur
gezicht bij het vooruitzicht, en schrapte haar palet, alsof zij
van plan was krachtige pogingen in 't werk te stellen, eer zij haar
aspiraties opgaf.

"Neen, dat doe je toch niet; je houdt niet van hard werken, en je zult
met een rijken man trouwen, en naar huis komen om je heele verdere
leven in den schoot der weelde te zitten," voorspelde Jo.

"Je voorspellingen komen wel eens uit, maar ik geloof niet, dat deze
uit zal komen. Ik zou het wel willen, want als ik zelf geen kunstenares
kan zijn, zou ik toch graag anderen voorthelpen, die het wel zijn,"
antwoordde Amy glimlachend, alsof de rol van genadige beschermvrouwe
haar veel meer toelachte dan die van teekenleerares.

"Hm!" kwam Jo met een zucht, "als jij 't hoopt, dan zal het wel
gebeuren ook, want jouw wenschen komen altijd uit--de mijne nooit."

"Zou jij graag gaan?" vroeg Amy, nadenkend haar neus met haar mes
platdrukkend.

"Nou!"

"Dan zal ik over een paar jaar om je schrijven, en zullen we in
het Forum naar antiquiteiten zoeken, en al de plannen, die wij zoo
dikwijls gemaakt hebben, ten uitvoer brengen."

"Dank je, ik zal je aan je belofte herinneren, zoodra die blijde dag
dáár is--als hij ten minste ooit komt," antwoordde Jo, dit nevelachtig
maar schitterend aanbod zoo dankbaar mogelijk aannemend.

Er was niet veel tijd voor toebereidselen, en het heele huis stond
op stelten, totdat Amy vertrokken was. Jo hield zich goed, tot
de laatste glimp van Amy's blauwen hoed verdween, toen vloog zij
naar haar schuilplaats, den zolder, en schreide, tot zij niet meer
kon. Amy was ook heel dapper, eer de boot van wal stak, maar juist
toen de loopplank zou weggenomen worden, kwam het haar plotseling in
de gedachte, dat weldra de wijde oceaan zou golven tusschen haar en
allen, die zij het meest liefhad, en zij klemde zich vast aan Laurie,
die het laatst bij haar was achtergebleven, en smeekte snikkend:

"O, zorg toch goed voor hen, als er iets mocht gebeuren"--

"Ja, ja, Amy, en _als_ er iets mocht gebeuren, dan zal ik overkomen
om je te troosten," fluisterde Laurie, weinig denkende, hoe spoedig
hij geroepen zou worden, deze belofte gestand te doen.

Zoo stoomde Amy weg naar de oude wereld, die altijd nieuw en schoon
is voor jonge oogen, terwijl haar vader en haar vriend haar van den
oever natuurden, vurig hopende, dat niets dan geluk het deel mocht
zijn van het blijmoedige kind, dat hen bleef toewuiven, tot zij niets
meer zagen dan het glinsteren van den zomer-zonneschijn op de golven.





HOOFDSTUK VIII.

ONZE BUITENLANDSCHE CORRESPONDENTE.


Londen.

_Liefste Allemaal!_


Hier zit ik nu werkelijk voor het raam van een kamer in Bath-Hotel,
Piccadilly. Het is geen voornaam hotel, maar Oom logeerde er jaren
geleden, en wou nergens anders heen. Wij blijven hier niet lang, dus
komt het er ook weinig op aan. O, ik weet niet waar ik zal beginnen
met jullie te vertellen _hoe_ heerlijk alles is! 't Is eenvoudig
onmogelijk; ik zal dus maar eindjes uit mijn aanteekeningboekje
zenden, want ik heb niets gedaan dan schetsen en krabbelen, sedert
ik van huis ging.

Ik schreef al een paar regeltjes uit Halifax, toen ik mij zoo
ellendig voelde, maar daarna genoot ik verder; 'k was bijna nooit
ziek, en haast den heelen tijd op het dek, met allerlei aardige
menschen om mee te praten. Iedereen was zoo vriendelijk voor mij,
vooral de officieren! Lach maar niet, Jo; heeren zijn heusch heel
nuttig aan boord, om je te helpen door kleine diensten te bewijzen,
en daar zij niets te doen hebben, is het heel heilzaam, als je hun
wat te doen geeft, anders zouden zij zich nog dood rooken, geloof ik.

Tante en Flo waren de heele reis over ziek en liefst alleen, dus
wanneer ik, al wat ik kon voor hen gedaan had, ging ik mij maar boven
amuseeren. _Heerlijk_ waren die wandelingen op het dek, en dan die
goddelijke zons-ondergangen, en die prachtige luchten en golven! Het
was bijna even heerlijk als paardrijden, als wij zoo door de golven
schoten. Ik wou dat Bets had kunnen meegaan, het zou haar zooveel goed
gedaan hebben! Jo zou stellig dadelijk in den top van de fokkemast,
of hoe dat hooge ding heeten mag, gevlogen zijn, zich bevriend gemaakt
hebben met de machinisten, en getoeterd hebben op de spreektrompet
van den kapitein, om lucht te geven aan haar opgewondenheid.

Het was alles meer dan verrukkelijk! Maar toch was ik blij, toen ik
de Iersche kust zag; alles zag er zoo lief en groen en zonnig uit,
met bruine huisjes hier en daar, ruïnen op sommige heuveltoppen,
en buitenplaatsen in de valleien, met herten die in de parken
graasden. Het was nog heel vroeg in den morgen, maar ik had niets geen
spijt, dat ik er voor was opgestaan, want de baai was vol bootjes,
de kust zeldzaam schilderachtig, en de lucht vol rooskleurige wolkjes;
ik zal het nooit vergeten!

Te Queenstown ging een van mijn nieuwe kennissen, mijnheer Lennox,
van boord en toen ik iets zei over de meren van Killarney, zuchtte hij,
en neuriede, terwijl hij mij sentimenteel aankeek:


    "Wie kent haar niet, Kate Kearny?
    Zij woont aan het meer van Killarney;
    Voor haar blik, vol van glans,
    Taant de zon aan den trans;
    Maar noodlottig is 't oog van Kate Kearny."


Belachelijk, hè?

Te Liverpool bleven wij maar eenige uren stil. Het is een morsige
drukke plaats, en het speet mij niets, dat wij er weer vandaan
gingen. Oom ging de stad in en kocht een paar handschoenen van
hondeleer, een paar leelijke dikke laarzen en een parapluie, en voor
alle dingen liet hij zich scheren "à la cotelette". Hij vleide zich
toen, dat hij er als een echt Engelschman uitzag, maar den eersten
keer, dat hij zijn schoenen liet poetsen, zag de kleine schoenpoetser,
dat er een Amerikaan in stak, en zei grinnekend: "Klaar mijnheer,
ik heb ze op zijn Yankeesch gepoetst!" Oom moest er vreeselijk om
lachen.--O, maar ik _moet_ u vertellen, wat die malle Lennox deed! Hij
liet door zijn vriend Ward, die met ons meeging, een bouquet bestellen,
en het eerste wat ik zag, toen ik mijn kamer binnenkwam, waren die
beelderige bloemen en een kaartje met "Robert Lennox' hartelijke
groeten." Was dat niet grappig? O, ik ben dol op reizen!

Ik zal _nooit_ met mijn beschrijving tot Londen komen, als ik
niet voortmaak. De reis met den trein was als een wandeling door
een schilderij-zaal, vol heerlijke landschappen. Ik was verrukt
over de boerderijen met rieten daken, met klimop begroeide muren,
openslaande vensters, en stevige vrouwen met blozende kinderen voor
de deuren. Zelfs de koeien schenen rustiger dan de onze, zooals
zij daar tot aan de knieën in de klaver stonden, en de kippen
kakelden zoo tevreden, alsof zij nooit zenuwachtig werden, zooals
Yankee-kuikens. Zulke frissche kleuren had ik nog nooit gezien; het
gras zoo groen, de lucht zoo blauw, het koren zoo geel, de bosschen
zoo donker--ik was den heelen weg over in één verrukking! Flo ook,
en wij sprongen van den eenen kant naar den anderen om alles te
zien, terwijl wij met een snelheid van tachtig mijlen in het uur
voortvlogen. Tante was moe en viel in slaap, maar Oom las in zijn
reisgids en wou zich over niets verbazen. Zoo ging het ongeveer: Amy
vliegt op: "O, dat moet Kenilworth zijn; dat grijze huis tusschen de
boomen!" Flo schiet naar het raampje: "O, ja, wat romantisch! Daar gaan
we eens heen, is 't niet, Vader?" Oom bewondert kalm zijn laarzen en
antwoordt onverstoorbaar: "Neen, kindlief, tenzij jullie dorst hebt;
het is een bierbrouwerij."

Een pauze--dan roept Flo uit: "O, _kijk_ eens; daar staat een galg,
er wordt een man opgehangen!"

"Waar? Waar?" gilt Amy, en tuurt naar twee stevige palen met een
dwarsbalk en een paar afhangende kettingen. "Een mijn," merkt Oom
op, met een ondeugend knipoogje.--"'k Zie een heele kudde lammetjes;
zij liggen allemaal in 't gras," waarschuwt Amy. "O, kijk toch eens,
Vader, zijn zij niet snoezig?" vraagt Flo sentimenteel. "Ganzen,
jonge dames," zegt Oom op een toon, die ons enthousiasme kalmeert,
zoodat Flo zich gaat verdiepen in een romannetje en ik rustig alleen
van het natuurschoon kan genieten.

Natuurlijk regende het, toen wij in Londen aankwamen, en er was niets
te zien dan mist en parapluies. Wij rustten, pakten onze koffers uit,
en deden tusschen de buien door een paar boodschappen. Tante Mary
kocht het een en ander voor mij, want ik moest zoo overhaast van huis
weg, dat ik niet half klaar was. Een _keurigen_ witten hoed met een
veer, een schattig lichtblauw neteldoekje en den elegantsten mantel
dien jullie ooit gezien hebt. Het is heerlijk boodschappen te doen
in Regentstreet; alles lijkt zoo goedkoop; beelderig lint voor een
halven shilling de el! Ik heb een goeden voorraad opgedaan, maar mijn
handschoenen zal ik in Parijs koopen. Klinkt dat niet chic en rijk?

Terwijl Oom en Tante uit waren, namen Flo en ik voor de grap een
hansom en gingen een eindje rijden, hoewel wij later hoorden,
dat het niet zoo heel _comme il faut_ was voor jonge dames om daar
alleen in uit te gaan. Het was zoo dwaas! want zoodra wij onder de
houten boezelaar waren opgesloten, begon de man zoo hard te rijden,
dat Flo doodsbang werd en mij verzocht hem te vragen 't wat kalmer
te doen. Maar hij zat ergens achterop aan den buitenkant en ik kon
hem niet bereiken. Hij hoorde mij niet roepen, zag mij niet met mijn
parasol wuiven, en daar zaten wij geheel hulpeloos, terwijl wij op
een halsbrekende manier tusschen den rijtuigdrom voort--en allerlei
hoeken omgesleurd werden. Eindelijk ontdekte ik in mijn wanhoop een
klein deurtje in de kap, en toen ik het openstootte, verscheen er
een rood oog, terwijl een borrelstem vroeg:

"Nou, juffrouw?"

Ik gaf mijn bevelen zoo ernstig als ik kon, en zoodra hij met een
"Jawel juffrouw" het deurtje dichtsloeg, liet de akelige vent zijn
paarden stappen, alsof wij naar een begrafenis gingen. Ik tikte weer
en riep "Een beetje harder," en daar gingen we weer heen, in vliegenden
ren, net als eerst, en toen onderwierpen wij ons maar aan ons lot.

Vandaag was het mooi weer en wandelden we in Hyde-Park, dat hier niet
ver vandaan is, want wij zijn in de aristocratische wijk gelogeerd. De
hertog van Devonshire woont hier dicht bij. Ik zie zijn livreiknechten
dikwijls bij het hek staan, en het huis van den hertog van Wellington
is ook niet veraf.

Je weet niet, lieve menschen, wat ik in 't Park gezien heb. Tooneelen
gewoon! Een echte poppenkastvertooning! Allerlei dikke, oude dames
in kostbare equipages, met deftige palfreniers met zijden kousen en
fluweelen broeken achterop, en gepoeierde koetsiers op den bok. Nuffige
kindermeisjes met de schattigste kinderen, die ik ooit heb gezien,
mooie jonge meisjes, die er uitzagen, alsof zij van alles blasé waren,
fatten met wonderlijke hooge hoeden en onberispelijke handschoenen,
die langzaam ronddrentelden, en lange soldaten, met korte roode buizen
en berenmutsen, die er zoo grappig uitzagen, dat ik ze dolgraag had
willen schetsen.

"Rotten Row" beteekent "Route de Roi" of koningsweg, maar het lijkt
precies op een rijschool. De paarden zijn prachtig, en de mannen,
vooral de rijknechten, rijden uitstekend, maar de vrouwen zijn stijf
en wippen te veel op, wat tegen onze regels is. Ik had ze wel eens
een Amerikaanschen galop willen laten zien, want zij draafden daar
zoo plechtig op en neer in hun nauwe amazones en hooge hoeden, als
de houten poppetjes uit een Noach's ark.

Iedereen rijdt: oude mannen, dikke dames, kleine kinderen, en de
jongelui flirten hier druk. Ik zag een paartje hun _buttonholes_
omwisselen, want het is hier mode een bloem in het knoopsgat te dragen,
en dat vond ik heusch een aardig idee.

Vanmiddag zijn wij naar Westminster Abbey geweest; maar verwacht niet
van mij, dat ik daarvan een beschrijving zal geven--ik kan alleen
maar zeggen, dat het _meer_ dan prachtig was. Vanavond gaan wij naar
een schouwburg, een waardig besluit voor den gelukkigsten dag van
mijn leven.



Middernacht.


Het is laat, maar ik kan morgenochtend mijn brief niet laten weggaan,
zonder te vertellen, wat er gisterenavond gebeurd is. Wie denkt u wel,
dat binnenkwamen, toen wij aan de thee zaten? Lauries' Engelsche
vrienden Fred en Frank Vaughn! Ik was _zoo_ verbaasd. Zonder hun
kaartjes zou ik ze niet herkend hebben. Het zijn een paar lange
jongens met kneveltjes; Fred is heel knap,--Engelsch type--en Frank
is veel flinker geworden, want hij trekt alleen nog maar wat met
zijn been en heeft geen krukken meer noodig. Zij hadden van Laurie
gehoord, waar wij logeeren zouden, en kwamen ons vragen, of wij bij
hen wilden komen, maar Oom wil niet, dus nu zullen wij er alleen maar
een bezoek brengen, en hen nu en dan zien. Zij gingen met ons naar
den schouwburg, en wij hadden dolveel plezier, want Frank wijdde zich
aan Flo, en Fred en ik praatten over allerlei dwaas' en vroolijks in
't verleden, het tegenwoordige en de toekomst, alsof wij elkander ons
heele leven intiem gekend hadden. Zeg aan Bets, dat Frank naar haar
gevraagd heeft, en dat het hem erg speet, dat zij zoo sukkelt. Fred
lachte, toen ik van Jo sprak, en zond zijn "onderdanige groeten aan
den grooten hoed." Geen van beiden had Kamp Laurence en de pret,
die wij daar hadden, vergeten. Wat een eeuw schijnt dat al geleden, hè?

Tante tikt al voor de derde maal tegen den muur, dus ik moet
eindigen. Ik heb een gevoel als een mondaine Londensche dame, nu ik
hier zoo laat zit te schrijven, met mijn kamer vol mooie dingen, en
mijn hoofd een mengelmoes van parken, schouwburgen, nieuwe japonnen
en galante cavaliers, die "Ah" zeggen en hun blonde snorren op de
echt Engelsche-Lords-manier opstrijken. Ik verlang ontzettend jullie
allen weer te zien, en niettegenstaande al mijn malle praat ben ik


Uw liefhebbende Amy.




Parijs.

Lieve Zusjes,


In mijn laatsten brief vertelde ik van ons verblijf in Londen,
hoe vriendelijk de Vaughn's waren, en wat prettige uitstapjes
zij met ons maakten. Ik vond de tochtjes naar Hampton-Court en
naar Kensington-Museum de allerheerlijkste--want in Hampton zag
ik teekeningen van Rafaël en in het Museum zalen vol schilderijen
van Turner, Lawrence, Reynolds, Hogarth, en andere beroemdheden. De
dag in Richmond-Park was goddelijk--we hadden er een echt Engelschen
pic-nic--en er waren zulke prachtige eiken en zooveel troepjes herten,
te veel om te teekenen; wij hoorden ook een nachtegaal en zagen
leeuweriken opstijgen. Wij genoten van Londen naar hartelust--dank
zij Fred en Frank--en het speet ons erg weg te moeten, want hoewel
Engelsche menschen niet gauw met iemand ingenomen zijn, als ze zich
er eenmaal toe zetten, kan niemand hen in gastvrijheid overtreffen,
geloof ik. De Vaughns hopen ons aanstaanden winter in Rome weer te
zien, en het zou mij een groote teleurstelling zijn, als het niet
gebeurde, want Grace en ik zijn vriendinnen geworden en de jongens
zijn erg aardig en leuk--vooral Fred.

Stel je voor, nauwelijks waren wij hier, of hij stond weer voor onze
oogen, en zei, dat hij eens een poosje vacantie had genomen om een
uitstapje naar Zwitserland te doen. Tante keek eerst wat strak, maar
hij behandelde alles zoo kalm, dat zij er geen woord tegen zeggen kon;
maar nu is alles in orde, en ik ben heel blij, dat hij gekomen is,
want hij spreekt Fransch als een Franschman, en ik weet niet, wat wij
zonder hem beginnen zouden. Oom weet geen tien woorden bij elkaar te
krijgen en schreeuwt dan maar heel hard in het Engelsch, alsof de
menschen hem daardoor beter begrijpen zouden. Tante's uitspraak is
ouderwetsch, en hoewel Flo en ik ons vleiden, dat wij er nog al goed
in thuis waren, zien wij nu in, dat we ons daar deerlijk in vergist
hebben, en we zijn dikwijls heel blij, dat Fred al dat "geparlefransch"
zooals Oom het noemt, op zich neemt.

't Is gewoon een ideaal leventje! Van den morgen tot den avond
trekken wij er op uit om alles te bezien! nu en daarna zitten wij in
de vroolijke café's om wat te gebruiken, en hebben telkens allerlei
dwaze avonturen. De regenachtige dagen breng ik door in 't Louvre en
haal mijn hart op aan de schilderijen. Jo zou voor een paar van de
mooisten haar neus optrekken, omdat zij geen oog voor kunst heeft;
maar ik heb het wel, en ik ben bezig mijn smaak zooveel mogelijk
te ontwikkelen. Zij zou meer voelen voor de reliquieën van groote
personen, want ik heb Napoleon's steek en overjas, zijn wieg en een oud
tandenborsteltje gezien, ook was er een schoentje van Marie Antoinette,
de ring van St. Denis, het zwaard van Karel den Groote, en een hoop
andere interessante dingen. Ik zal er uren over kunnen praten, als
ik thuis kom, maar ik heb geen tijd om er nu meer van te schrijven.

Het Paleis Royal is _meer_ dan prachtig--zoo vol byouterieën en mooie
dingen, dat het mij bijna hinderde ze niet te kunnen koopen. Fred
wou mij een paar dingen cadeau doen, maar dat mocht ik natuurlijk
niet toestaan.

Dan zijn verder ook het Bois de Boulogne en de Champs Elysées
_très-magnifiques_! en wandelen we dikwijls in de tuinen van
de Tuilerieën, waar 't ook heerlijk is, hoewel de ouderwetsche
Luxembourgtuinen mij _nog_ beter bevallen. Père la Chaise is heel
eigenaardig; verscheiden graven zijn net kleine kamertjes, en als je
'r inkijkt, zie je een tafel met photographieën of schilderijen van
de overledenen, en stoelen voor de achtergeblevenen om op te zitten,
als zij komen treuren. Echt Franschachtig _n'est-ce pas_?

Onze kamers zijn in de Rue de Rivoli, en als wij op het balkon zitten,
kunnen wij die prachtige straat heelemaal afkijken. Dat is zoo prettig,
dat wij onze avonden daar dikwijls blijven verpraten, wanneer wij
te vermoeid zijn van ons "dagwerk" om weer uit te gaan. Fred is
bizonder onderhoudend en over 't geheel de aardigste en geschiktste
jongen, dien ik ooit ontmoet heb--behalve Laurie! Die heeft nog iets
innemenders. Ik wou dat Fred zwart haar had; want ik houd niet van
blonde mannen; maar, de Vaughns zijn heel rijk en stammen van een
voornaam geslacht af, daarom wil ik geen aanmerking maken op hun gele
lokken; de mijne zijn altijd nòg geler.

De volgende week gaan wij naar Duitschland en Zwitserland, en daar
wij elken dag doorreizen, zal ik enkel een paar haastige krabbeltjes
kunnen schrijven. Ik houd mijn dagboek aan, en tracht "al wat ik zie
en bewonder mij duidelijk te herinneren en juist te beschrijven,"
zooals Vader mij aanraadde. Het is een goede oefening voor mij, en
't zal jullie mét mijn schetsboek een beter denkbeeld van mijn reis
geven, dan deze kattebelletjes.

Adieu! ik omhels jullie allen in gedachten.


_Votre Amy_.




Heidelberg.

Mijn lieve Mama,


Daar ik nog een rustig uurtje heb, eer wij naar Bern vertrekken,
zal ik trachten u te vertellen, wat ik verder ondervonden heb: want
er is iets heel belangrijks gebeurd, zooals u zult zien.

De vaart op den Rijn was heerlijk, en ik zat maar stil rond te kijken
en te genieten, nam Vaders oude reisboeken en las daar alles in na. Ik
heb geen woorden om alles te beschrijven. Te Coblentz hadden wij een
aardig avontuurtje, want een troepje studenten uit Bonn, met wie Fred
op de boot kennis had gemaakt, brachten ons een serenade. Het was een
heldere maneschijn, en om één uur 's nachts werden Flo en ik gewekt
door muziek onder onze vensters. Wij sprongen uit bed en verscholen
ons achter de gordijnen, maar nu en dan gluurden wij door een reetje
en zagen, hoe Fred en de studenten beneden stonden te zingen. Het
was zoo romantisch; de rivier, de brug, de bootjes, Ehrenbreistein
aan den overkant, maneschijn overal, en muziek, die een steenen hart
zou doen smelten!

Toen zij ophielden, wierpen wij een paar bloemen naar beneden, en zagen
hen er om grabbelen, de onzichtbare schoonen kushanden toewerpen en
eindelijk lachend verdwijnen--om te gaan rooken en bier te drinken,
zeker! Den volgenden morgen liet Fred mij met een sentimenteel gezicht
een paar verfrommelde bloemen zien, die hij in zijn vestzakje droeg. Ik
lachte hem uit en zei, dat _ik_ ze niet uit het raam gegooid had,
maar Flo--wat hem vreeselijk scheen te ergeren, want hij wierp ze op
straat en werd weer gewoon. Ik vreesde toen al, dat ik last met dat
jongemensch zou krijgen--het begon er naar uit te zien.

De badplaatsen Nassau en Baden-Baden waren heel druk en vroolijk; Fred
verspeelde er wat geld, waarover ik hem een beetje kapittelde. Hij
heeft wel iemand noodig om een oogje op hem te houden, nu Frank niet
bij hem is. Kate zei eens, dat zij hoopte, dat hij gauw zou trouwen,
en ik ben met haar eens, dat het goed voor hem zijn zou. Frankfort
beviel mij bizonder; ik zag Goethe's en Schillers standbeeld en
Dannecker's beroemde Ariadne! het was prachtig mooi, maar ik zou
er meer aan gehad hebben, als ik het verhaal beter gekend had. Ik
durfde er niet naar vragen, omdat iedereen het scheen te weten,
of althans deed, alsof hij het wist. Ik hoop, dat Jo er mij later
alles van vertellen zal. Ik had meer moeten lezen, want ik zie nu,
dat ik heel weinig weet, en dat hindert mij erg.

Nu komt het ernstige gedeelte, want het is hier gebeurd, en Fred
is juist vertrokken. Hij was zoo vriendelijk en prettig, dat wij
allen wezenlijk veel van hem zijn gaan houden; maar ik dacht nooit
aan iets anders dan aan een voorbijgaande vriendschap op reis, tot
op den avond van de serenade. Sedert dien tijd begon ik te voelen,
dat de wandelingen in den maneschijn, de gesprekken op het balkon,
en de dagelijksche avonturen, voor hem meer dan een aardigheid
waren. Ik heb niet met hem gecoquetteerd, Moeder, heusch niet,--maar
ik heb mij telkens herinnerd, wat u mij gezegd hebt, en mijn uiterste
best gedaan. Ik kan het niet helpen, als de menschen van mij houden,
ik doe er geen moeite voor, en het spijt mij, als ik niet evenveel
van hen houden kan, hoewel Jo zegt, dat ik geen hart heb. Nu weet ik,
dat Moeder haar hoofd zal gaan schudden, en de meisjes zullen zeggen:
"O, die kleine geldzuchtige heks," maar ik ben toch vast besloten Fred
te accepteeren, als hij mij vraagt, hoewel ik niet tot over de ooren
verliefd op hem ben. Ik houd van hem, en wij kunnen het best samen
vinden. Hij heeft een gunstig uiterlijk, is jong, nog al ontwikkeld en
heel rijk--veel rijker dan de Laurences. Ik denk niet, dat zijn familie
er iets tegen zou hebben, en ik zou stellig wel gelukkig worden, want
zij zijn allen aardige, beleefde, onbekrompen menschen, en zij houden
van mij. Daar Fred de oudste van de tweelingen is, erft hij zeker het
landgoed, denk ik, en het is zoo prachtig! Zij hebben ook een huis in
de stad in een fashionable straat--het maakt niet zooveel vertooning
als onze groote huizen, maar het is veel gemakkelijker ingericht, en
vol soliede weeldeartikelen, waar de Engelschen zoo mee ophebben. Ik
houd er ook van, want het is zoo echt degelijk. Op hun buitenplaats
heb ik het zilverwerk, de familiejuweelen, de oude bedienden en de
schilderijen gezien, en het park, de mooie tuinen en de prachtige
paarden. O, het zou alles zijn, wat je maar wenschen kon! En ik zou
liever die degelijke weelde hebben dan den een of anderen voornamen
titel, waarmee meisjes soms zoo ingenomen zijn, maar waar dan ook
dikwijls alles mee ophoudt. Misschien ben ik geldzuchtig, ik beken
dat ik een hekel heb aan armoede, en ik wil dan ook geen oogenblik
langer arm zijn, dan ik bepaald hoef. Een van ons _moet_ een goed
huwelijk doen; Meta heeft het niet gedaan. Jo wil het niet doen, en
Betsy kan het op 't oogenblik niet--daarom zal _ik_ het maar doen,
en voor jullie allemaal zorgen. Ik zou geen man nemen aan wien ik een
hekel had, of dien ik verachtte, daar kunt u zeker van zijn; en hoewel
Fred niet precies mijn ideaal is, is hij toch heel goed, en mettertijd
zou ik hem wezenlijk wel kunnen liefhebben, als hij erg veel van mij
hield, en mij in alles mijn zin liet doen. Daarom heb ik deze week
de zaak goed overlegd, want het was onmogelijk niet op te merken,
dat Fred veel van mij houdt. Hij heeft het wel niet gezegd, maar hij
toonde het in kleine dingen; hij wandelde nooit met Flo, zorgt altijd
dat hij in het rijtuig, aan tafel of op straat naast mij komt, kijkt
sentimenteel als wij alleen zijn, en woedend als iemand anders mij
durft aanspreken. Gisteren aan tafel was er een Oostenrijksch officier,
die ons fixeerde, en daarna iets zei tot zijn buurman--een verloopen
soort van baron--over _ein wunderschönes Blöndchen_, en Fred keek zoo
woedend als een leeuw, en sneed zijn vleesch met zoo'n heftigheid,
dat het bijna van zijn bord vloog. Hij is niet zoo'n koele, stijve
Engelschman, maar nog al opvliegend, want hij heeft Schotsch bloed
in zijn aderen, wat je al wel kunt opmaken uit zijn helderblauwe oogen.

Gisteravond gingen wij allemaal naar het slot om de zon te zien
ondergaan, ten minste allen behalve Fred, die ons op den terugweg
tegen zou komen, nadat hij naar het postkantoor was geweest, om te
zien of er ook brieven voor ons waren. Wij dwaalden heerlijk door de
ruïne, zagen de gewelven met het monstervat, en de schilderachtige
tuinen, lang geleden door den keurvorst voor zijn Engelsche vrouw
aangelegd. Mij beviel het terras het best, want het uitzicht is
er goddelijk; dus terwijl de anderen de zalen van binnen gingen
bekijken bleef ik daar zitten, om een grijzen leeuwenkop op den muur,
met overhangende purperen kamperfoelieranken, te schetsen. Het was
net iets uit een roman, zooals ik daar zat, en den Neckar door het
dal zag stroomen, luisterend naar de muziek van het Oostenrijksche
korps beneden, en wachtende op de komst van mijn aanbidder--want als
een echte romanheldin had ik een voorgevoel van wat er gebeuren zou,
en ik was er geheel op geprepareerd. Ik voelde me niets blozerig of
beverig, maar heel kalm, alleen maar een beetje opgewonden.

Na een poosje hoorde ik Fred's stem, en daar kwam hij aandraven
door de groote poort om mij te zoeken. Hij zag er zoo ontdaan uit,
dat ik mijzelf geheel vergat en hem vroeg wat er aan scheelde. Hij
zei, dat hij juist een brief had ontvangen met het verzoek spoedig
thuis te komen, want dat Frank gevaarlijk ziek lag; hij was dus van
plan dadelijk met den nachttrein te gaan, en had alleen maar tijd om
afscheid te nemen. Het speet mij erg voor hem, en ik was teleurgesteld
voor mijzelf--maar dat duurde maar een minuut--omdat hij, terwijl
hij mijn hand drukte, op een toon, die voor geen tweede uitlegging
vatbaar was, zei: "Ik kom gauw terug--zul je mij niet vergeten, Amy?"

Ik beloofde het niet, maar ik keek hem aan, en hij scheen tevreden--er
was geen tijd meer om iets te zeggen dan groeten en afscheidswenschen,
want in minder dan een uur was hij weg, en wij missen hem allen erg. Ik
weet, dat hij graag gesproken zou hebben, maar ik maak uit een vluchtig
gezegde van hem op, dat hij zijn vader beloofd had, vooreerst nog
niets van dien aard te doen--want hij is nog al heet gebakerd, en de
oude heer is bang voor een buitenlandsche schoondochter. Wij zullen
elkander gauw in Rome weerzien; en als ik niet van gedachten verander,
zal ik, als hij vraagt: "Wil je mijn vrouw worden?" antwoorden:
"Ja, met alle genoegen."

Dit alles natuurlijk onder de roos, maar ik verlangde dat u zou weten
wat er aan de hand is. Wees niet ongerust over mij; bedenk, dat ik uw
"voorzichtige Amy" ben, en dat ik niets overijld zal doen. Zend mij
zooveel goeden raad als u wilt; als ik kan, zal ik er gebruik van
maken. O, wat zou ik graag eens een rustig praatje met u hebben,
Moedertje. Heb mij lief en vertrouw mij.


Als altijd

Uw Amy.





HOOFDSTUK IX.

VERBORGEN LEED.


"Jo, ik ben ongerust over Betsy."

"Hé, Moeder, zij heeft er toch bizonder goed uitgezien na de komst
van de kleintjes."

"Ik ben nu niet zoo zeer ongerust over haar gezondheid, als wel over
haar zielstoestand. Ik geloof zeker, dat zij iets op het hart heeft,
en ik wou zoo graag, dat jij probeerde te weten te komen, wat het is."

"Waarom denkt u dat, Moeder?"

"Zij zit zooveel alleen, en praat niet zooveel met Vader als
vroeger. Laatst zat zij met een van de kinderen op schoot te
schreien. Als zij zingt, zijn het altijd treurige liederen, en nu en
dan heeft haar gezicht een uitdrukking, die ik niet begrijp. Dat is
niets voor Bets, en het maakt mij ongerust."

"Hebt u haar er naar gevraagd?"

"Ik heb het een paar maal geprobeerd, maar zij ontweek mijn vragen,
of keek zoo bedroefd, dat ik maar ophield. Ik dring mij nooit in het
vertrouwen van mijn kinderen, en ik hoef er gewoonlijk niet lang op
te wachten."

Mevrouw March sloeg Jo gade terwijl zij sprak, maar het gezicht
tegenover haar scheen geheel onbewust van geheime bekommernis, behalve
over Betsy; en na eenige oogenblikken zwijgend voortgenaaid te hebben,
hervatte Jo:

"Ik denk, dat het komt omdat zij ouder wordt, en natuurlijk begint te
droomen, te hopen, te vreezen, en onrustig te zijn, zonder dat zij
weet waarom, en zonder dat zij het uitleggen kan. Wel, Moeder, Bets
is achttien; maar wij kunnen ons dat niet voorstellen en behandelen
haar nog steeds als een kind, hoewel zij een jonge vrouw is."

"Het is waar, lieve kind, wat groeien jullie allemaal gauw op,"
antwoordde haar moeder met een glimlach en een zucht.

"Er is niets aan te doen, Moedertje; bereid u dus maar op allerlei
tribulaties voor, en laat uw vogeltjes één voor één uit het nest
vliegen. _Ik_ zal nooit ver weg vliegen als u dat kan troosten."

"Dat is me zeker een groote troost, Jo; ik voel mij altijd sterk,
als jij thuis bent, nu Meta weg is. Bets is te zwak en Amy te jong
om op te vertrouwen; maar als het er op aankomt, ben jij altijd klaar."

"Och, u weet dat ik niet veel om een moeilijk karweitje geef, en er
moet toch altijd één sloof in de familie zijn. Amy is onverbeterlijk
voor fijne werkjes, ik lang niet; maar ik ben in mijn element, als al
de kleeden moeten opgenomen worden, of als de heele familie tegelijk
ziek is. Amy maakt zich buitenslands beroemd, maar als er thuis iets
te doen is, dan ben ik uw man."

"Ik laat Betsy dan maar aan jou over; zij zal haar teeder hartje eerder
voor haar Jo, dan voor iemand anders openen. Wees heel vriendelijk
voor haar, en laat haar niet denken, dat iemand op haar let of over
haar spreekt. Als zij maar weer sterk en vroolijk werd, zou ik niets
ter wereld meer te wenschen hebben."

"Gelukkige ziel! Ik wensch zooveel!"

"Wel kind, wat dan?"

"Eerst zal ik Betsy's bezwaren uit den weg zien te ruimen, en dan zal
ik u de mijne vertellen. Zij zijn niet erg dringend, dus kan ik ze
nog wel een poosje voor mij houden;" en Jo naaide voort met een wijs
knikje, dat het hart van haar moeder, voor het oogenblik althans,
volkomen omtrent haar geruststelde.

Oogenschijnlijk in haar eigen bezigheden verdiept, hield Jo een oogje
op Betsy; en na eenige elkander tegensprekende gissingen, kwam zij
eindelijk op iets, dat de verandering volkomen scheen te verklaren.

Een klein voorval gaf haar, naar zij meende, den sleutel van het
geheim; en een levendige verbeelding en een liefhebbend hart deden
het overige. Op zekeren Zaterdagmiddag toen zij en Betsy alleen bij
elkander zaten, deed zij alsof zij geheel verdiept in haar schrijfwerk
was; maar terwijl zij voortpende, lette zij telkens op haar zuster,
die buitengewoon stil scheen te zijn. Zij zat aan het raam; en dikwijls
liet zij haar werk op haar schoot zinken, en leunde in een mismoedige
houding met het hoofd in de hand, terwijl haar oogen over het sombere
herfstlandschap dwaalden. Plotseling ging iemand beneden voorbij onder
het fluiten van een vroolijk operadeuntje, en een stem riep haar toe:

"Alles in orde! Ik kom van avond!"

Betsy schrikte op, leunde uit het venster, glimlachte en knikte,
staarde den voorbijganger na, totdat het geluid van zijn vluggen
voetstap wegstierf, en zei zachtjes, als tot zich zelve:

"Wat ziet die goede jongen er toch sterk en gezond en gelukkig uit!"

"Hm," kwam Jo, nog steeds aandachtig het gezichtje van haar zuster
opnemende, want de blos verdween even spoedig als hij gekomen was,
de glimlach stierf weg en een traan glinsterde op het kozijn. Betsy
veegde hem af en keek schichtig naar Jo, maar deze krabbelde
voort in wanhopige haast, schijnbaar geheel verdiept in "Olympia's
Eed." Zoodra Betsy weer naar buiten staarde, sloeg Jo haar opnieuw
gade, zag meer dan eens haar hand stilletjes naar haar oogen gaan,
en las in haar half afgewend gelaat een onderworpen droefheid, die
haar eigen oogen vol tranen deed schieten. Bevreesd zich te verraden
sloop zij de kamer uit, iets mompelend over papier dat zij noodig had.

"Lieve hemel, Bets is verliefd op Laurie!" zei zij, terwijl zij op een
stoel in haar kamer neerviel, doodsbleek van schrik over de ontdekking,
die zij meende gedaan te hebben. "Dat zou ik nooit gedroomd hebben! Wat
zal Moeder zeggen! Ik wou wel eens weten of hij--" hier hield Jo op,
en werd vuurrood bij een plotseling invallende gedachte. "Als hij
haar eens niet liefhad, wat zou dat vreeselijk zijn. Maar hij _moet_,
ik zal er hem wel toe dwingen," en zij schudde dreigend het hoofd
tegen het portret van den ondeugend glimlachenden jongen aan den
muur. "O heden, wat _schieten_ we in eens op! Meta getrouwd en mama,
Amy aan het coquetteeren in Parijs, en onze Bets verliefd! Ik ben
de eenige, die verstandig genoeg is, om zich niet met die gekheid
in te laten." Jo stond een oogenblik in gedachten verzonken het
portret aan te staren; toen ontplooide zich haar gefronst voorhoofd,
en zei zij met een beslist knikje--"neen, dank u, mijnheer, u bent
heel aardig, maar niet standvastiger dan een weerhaan; schrijf dus
maar geen aandoenlijke briefjes, en glimlach maar niet zoo dierbaar,
want het helpt je niets, en ik wil het niet hebben!"

Ze zuchtte eens diep en verviel in ernstig gepeins, waaruit zij
eerst ontwaakte bij het invallen van de vroege schemering. Toen ging
ze naar beneden om nieuwe opmerkingen te maken, die haar vermoedens
slechts bevestigden. Hoewel Laurie met Amy flirtte, en altijd gekheid
maakte met Jo, was zijn gedrag tegenover Betsy steeds bizonder
vriendelijk en zacht geweest, maar dat was het geval met iedereen;
daarom kwam het in niemand op, dat hij meer om haar zou geven, dan
om de anderen. Integendeel, in den laatsten tijd leefde de heele
familie onder den indruk, dat "onze jongen" meer dan ooit van Jo ging
houden, die evenwel geen woord over dit onderwerp wilde hooren, en
hevig uitvoer tegen ieder, die er van durfde gewagen. Als zij iets
geweten hadden van al de teedere episoden in het afgeloopen jaar,
of liever van de pogingen tot teederheid, die in de kiem verstikt
waren, zouden zij allen met innige voldoening hebben kunnen zeggen:
"Ik heb het wel voorspeld!" Maar Jo had een hekel aan "sentimenteel
gezeur", wilde het niet toestaan, en was altijd klaar met een grap
of een snauw, als zij het minste gevaar van dien kant zag naderen.

Toen Laurie pas aan de academie was, raakte hij zoowat elke maand
verliefd; maar deze kleine vlammetjes waren even kort als hevig,
schaadden niemand, en vermaakten Jo geweldig, die groot belang stelde
in al de afwisselingen van hoop, wanhoop en gelatenheid, die haar in
hun wekelijksche samenkomsten werden toevertrouwd. Maar er kwam een
tijd, dat Laurie ophield met het offeren op verschillende altaren,
geheimzinnige wenken gaf aangaande een verterenden hartstocht, en
aanvallen had van Byroniaansche somberheid. Daarna vermeed hij het
teeder onderwerp geheel en al, schreef wijsgeerige briefjes aan Jo,
werkte hard, en verkondigde dat hij aan 't "pompen" ging, om in een
stralenkrans van roem te promoveeren. Dit beviel de jonge dame beter
dan schemer-avond-confidenties, teedere handdrukken en welsprekende
blikken; want bij Jo was het hoofd eerder ontwikkeld dan het hart en
zij verkoos denkbeeldige helden boven werkelijke, omdat de eerste,
als zij haar verveelden, tot nader order in de blikken poppenkeuken
konden opgesloten worden, en de laatste minder handelbaar waren.

Zoo stonden de zaken, toen de groote ontdekking gedaan werd, en Jo
nam Laurie dien avond oplettender waar, dan ooit tevoren. Wanneer
zij dit nieuwe denkbeeld niet in 't hoofd gekregen had, zou zij niets
bizonders gezien hebben in de omstandigheid, dat Betsy heel stil, en
Laurie heel vriendelijk jegens haar was. Maar daar zij haar levendige
verbeelding den vrijen teugel liet, draafde deze in snellen draf met
haar voort, en daar haar gezond verstand wel wat scheen te lijden
onder het vele romanschrijven kwam dit haar niet te hulp. Bets lag
als naar gewoonte op de sofa; Laurie zat op een laag stoeltje dicht
bij en amuseerde haar met allerlei verhalen. Ze verlangde altijd naar
haar wekelijksch praatje, en Laurie stelde haar nooit te leur. Maar
dien avond verbeeldde Jo zich, dat Betsy's oogen met bizonder
welgevallen op het levendige, donkere gezicht naast haar rustten,
en dat zij met gespannen aandacht luisterde naar een verhaal van een
interessant cricketspel, hoewel de verschillende technische termen
even onverstaanbaar voor haar waren als sanscrit. En, daar zij het
zoo van harte wenschte, verbeeldde Jo zich ook, dat zij een toenemende
innigheid in Laurie's gedrag opmerkte, dat hij nu en dan fluisterde,
minder dan gewoonlijk lachte, een beetje afgetrokken was, en gedurig
den shawl over Betsy's voeten goed legde, met een bezorgdheid, die
werkelijk teeder genoemd kon worden.

"Wie weet! er zijn wel vreemder dingen gebeurd!" dacht Jo, terwijl zij
door de kamer drentelde. "Zij zal een engel van hem maken, en wat kan
hij voor onze Bets het leven gemakkelijk en aangenaam doen zijn, als
zij elkaar liefhebben! Ik zie niet in, hoe hij het zou kunnen laten,
en ik geloof, dat hij haar _zeker_ lief zou krijgen, als wij anderen
maar uit den weg waren."

Daar iedereen uit den weg _was_, behalve zij zelve, begon Jo te
begrijpen, dat zij zich zoo gauw mogelijk uit de voeten moest
maken. Maar waar zou zij heengaan? Brandende van verlangen om zich
op het altaar van zusterlijke liefde te offeren, zette zij zich neer
om dit punt eens ernstig te overdenken.

Nu was de oude sofa een wezenlijke patriarch van een sofa,--lang,
breed, vol kussens en laag. Wel wat vaal en versleten, en geen wonder,
want als zuigelingen hadden de meisjes er op geslapen en rondgekropen,
als kinderen hadden zij over den rug gevischt, op de armen gereden,
en menagerie er onder gespeeld, en als jonge meisjes hadden zij
hun vermoeide hoofdjes er op neergelegd, droomen gedroomd, of naar
teedere woorden geluisterd. Zij hadden allen die oude canapé lief,
want zij was een familie-toevluchtsoord, en éen hoekje was altoos
Jo's geliefkoosd rustplaatsje geweest. Onder de vele kussens, die
de eerwaardige rustbank versierden, was er éen langwerpig rond,
met stekelig paardenhaar bekleed, en versierd met een harden knoop
aan de uiteinden; dit weinig uitlokkend kussen was haar particulier
eigendom en werd door haar gebruikt als verdedigingswapen, barricade,
of streng voorbehoedmiddel tegen al te grooten sluimerlust.

Laurie kende dit kussen maar al te goed, en had reden om het met
bizonderen afkeer te beschouwen, daar hij er in vroeger dagen, toen
stoeien nog geoorloofd was, vaak onbarmhartig mee toegetakeld werd,
en het hem nu dikwijls beroofde van het plaatsje, waarop hij het
meest gesteld was, naast Jo, in het hoekje van de canapé. Als "de
worst", zooals zij het noemden, overeind stond, was dit een teeken,
dat hij mocht naderen en rusten, maar wee over man, vrouw en kind,
die het durfde verleggen, wanneer het dwars over de sofa lag! Dien
avond vergat Jo haar hoekje te barricadeeren, en ze zat nog geen vijf
minuten, of een lange gedaante verscheen naast haar, en met beide
armen uitgespreid over den rug van de canapé en beide lange beenen
voor zich uitgestrekt, riep Laurie, met een zucht van voldoening:
"_Dat_ is een tref."

"Geen nonsens, alstjeblieft!" snauwde Jo, haar kussen zwaaiende. Maar
het was al te laat, er was geen plaats meer voor; het kwam op den
grond te land en verdween op de meest geheimzinnige manier.

"Kom Jo, wees nu niet stekelig! Nadat een mensch zich de heele week
tot een geraamte heeft afgesloofd, verdient hij wel eens een beetje
verwend te worden."

"Betsy zal je wel verwennen, ik heb het te druk!"

"Neen, ik wil haar niet lastig vallen; maar jij houdt van zoo iets, of
je moest er plotseling den smaak voor verloren hebben. Is dat zoo? heb
je een hekel aan me gekregen en begeer je me met kussens te verjagen?"

Iets meer verteederends dan deze treffende vraag kon moeilijk bedacht
worden, maar Jo trachtte "haar jongen" te vernietigen door hem op
het lijf te vallen met de grimmige vraag:

"Hoeveel bouquetten heb je deze week aan juffrouw Randal gezonden?"

"Geen een, op mijn woord. Zij is geëngageerd--dus!"

"Daar ben ik blij om; dat is een van je vele dwaze geldverspillingen,
bloemen en prullen te sturen aan meisjes, om wie je geen zier geeft,"
zei Jo berispend.

"Verstandige meisjes om wie ik _erg_ veel geef, willen niet hebben,
dat ik hen 'bloemen en prullen' stuur, en wat moet ik dan doen? Mijn
gevoelens _moeten_ een uitweg hebben!"

"Moeder houdt niet van flirten, zelfs niet uit gekheid, en jij flirt
vreeselijk, Teddy."

"Ik zou alles willen geven, als ik kon antwoorden: jij ook. Maar nu
ik dit niet kan, wil ik alleen maar zeggen, dat ik niets geen kwaad
zie in dit vermakelijke spelletje, als beide partijen begrijpen,
dat het maar gekheid is."

"Het lijkt wel amusant, maar ik kan het eenvoudig niet leeren. Ik heb
het geprobeerd, omdat het zoo stijf staat in gezelschap, als je niet
doet zooals ieder ander; maar ik heb het er nog niet ver in gebracht,"
bekende Jo, haar rol van mentor vergetende.

"Neem les bij Amy; die heeft er goed slag van!"

"Ja, zij doet het handig, en schijnt het nooit te ver te drijven. Ik
geloof, dat het sommige menschen natuurlijk afgaat en dat zij zonder
eenige moeite kunnen behagen, terwijl andere altijd op verkeerde
plaatsen verkeerde dingen zeggen en doen."

"Ik ben blij, dat jij niet kunt flirten; het is zoo'n verkwikking
eens een verstandig, openhartig meisje te zien, dat vertrouwelijk
en vriendelijk kan zijn, zonder zich gek aan te stellen. Onder ons
gezegd, Jo, een paar van de meisjes, die ik ken, gaan er zoo ver mee,
dat zij zich moesten schamen. Zij meenen niets kwaads, dat geloof
ik wel; maar als zij wisten hoe er later over hen gesproken werd,
zouden zij het stellig laten."

"Zij bepraten jullie evengoed; en daar hun tongen het scherpst zijn,
zijn jullie, jongens, er het ergst aan toe, want jullie zijn precies
even coquet als zij. Wanneer jongelui zich gewoon gedroegen, zouden
zij het ook doen; maar omdat zij weten, dat jullie van dien nonsens
houdt, gaan ze er mee voort; en dan veroordeel je hen er later om!"

"Je weet er nog niet veel van, jongejuffrouw," zei Laurie,
beleerend. "Wij houden niet van die malle coquettes, al nemen wij
er soms den schijn van aan. Over lieve, eenvoudige meisjes wordt
onder jongelui nooit dan met achting gesproken. Heilige onschuld,
als je eens voor een maand in mijn plaats was, zou je dingen hooren,
die je stellig zouden verbazen. Op mijn woord, als ik een van die
aanstellerige wezens zie, zou ik altijd wel willen zeggen, wat in
dat kinderversje staat: 'Schaam u, poedel, schaam u wat!'"

Het was onmogelijk niet te lachen over den potsierlijken strijd
tusschen Laurie's ridderlijken afkeer om iets kwaads van het
vrouwelijke geslacht te zeggen, en zijn zeer natuurlijke antipathie
tegen de onvrouwelijke dwaasheden, waarvan hij in zijn studentenleven
zoo menig voorbeeld aantrof. Jo wist, dat "de jonge Laurence"
door berekenende moeders als een "hoogst verkieselijke partij" werd
beschouwd, dat hun dochters hem toelachten, en dat hij genoeg gevleid
werd door vrouwen van allerlei leeftijd, om een zotskap van hem te
maken; zij hield dus naijverig de wacht over hem, vreezende, dat hij
bedorven zou worden, en zij was nu veel meer verheugd, dan zij wilde
toonen, toen zij hoorde, dat hij nog in eenvoudige, natuurlijke meisjes
geloofde. Plotseling weer in haar vermanenden toon vervallende zei
zij wat zachter: "Als je gevoelens bepaald een uitweg _moeten_ hebben,
Teddy, wijd je dan aan een van die 'lieve, eenvoudige meisjes', voor
wie je achting voelt, en verbeuzel je tijd niet met die laffe wezens."

"Raad je mij dat in ernst aan?" en Laurie keek haar in de oogen met
een dwaze mengeling van onrust en vroolijkheid.

"Ja zeker; maar je zou beter doen met te wachten, tot je gepromoveerd
was, en je onderwijl vast een beetje te verbeteren. Je bent niet
half goed genoeg voor--nu, voor wie dat 'lieve, eenvoudige meisje'
dan ook mag zijn;" en Jo keek ook een beetje eigenaardig want bijna
was haar een naam ontsnapt.

"Neen, dat ben ik ook niet," bekende Laurie, met een voor hem geheel
nieuwe uitdrukking van nederigheid, terwijl hij de banden van Jo's
schortje om zijn vinger wond.

"Lieve hemel, zoo komen wij nooit verder," dacht Jo, en voegde er
overluid bij: "Toe, ga eens wat zingen; ik snak naar wat muziek,
en ik hoor je altijd zoo graag."

"Ik blijf liever hier zitten, dank je."

"Neen, dat kan niet, er is geen plaats. Kom, maak jezelf nu maar eens
verdienstelijk, nu je te groot bent om voor ornament te dienen. Ik
dacht, dat jij er zoo'n hekel aan had om aan den boezelaar van een
vrouw te hangen," prikkelde Jo, een paar van zijn oproerige woorden
aanhalende.

"Dat hangt er heelemaal van af, wie den boezelaar voorheeft;" en
Laurie gaf een brutalen ruk aan de banden.

"Ga je haast?" vroeg Jo naar het kussen duikende.

Laurie vloog op, en zoodra het eerste studentenlied weerklonk, sloop
zij stil weg, en kwam niet terug, voordat de jonge heer in heftige
verontwaardiging verdwenen was.

Jo lag dien nacht lang wakker, en eindelijk, juist op het punt van
in te slapen, deed een gesmoorde snik haar op eens naar Betsy's bed
vliegen, met de bezorgde vraag: "Wat scheelt er aan, Bets?"

"Ik dacht, dat je al sliep," snikte Betsy.

"Is het de oude pijn, lieveling?"

"Neen, het is iets nieuws, maar ik kan het wel dragen," en Betsy
trachtte haar tranen te bedwingen.

"Toe, vertel er mij eens alles van, en laat ik het genezen, zooals
ik de andere pijn heb gedaan."

"Dat kun je niet; hier helpt niets voor." Verder kon Betsy niet
spreken, maar ze klemde zich aan haar zuster vast en schreide zoo
wanhopend, dat Jo er van schrikte.

"Waar zit het? zal ik Moeder gaan roepen?"

Betsy antwoordde niet op de eerste vraag, maar in het donker ging
de eene hand onwillekeurig naar haar hart, alsof zij de pijn daar
voelde; met de andere hield zij Jo stijf vast, en fluisterde driftig:
"Neen, neen, roep Moeder niet, vertel het haar niet! Ik zal wel gauw
beter zijn, kom hier bij mij liggen, en strijk met je hand over
mijn voorhoofd. Dan zal ik stil zijn en gauw gaan slapen; heusch,
ik beloof het je."

Jo gehoorzaamde, maar terwijl haar hand zachtjes heen en weer gleed
over Betsy's gloeiend voorhoofd en vochtige oogleden, was haar hart
overvol, en verlangde ze innig te mogen spreken. Maar, jong als zij
was, zij had geleerd, dat harten, evenmin als bloemen tegen een
ruwe behandeling kunnen, en zich van zelf moeten openen; daarom,
hoewel zij de reden van Betsy's nieuwe droefheid meende te weten,
zei zij enkel op teederen toon: "Is er iets, dat je hindert, Bets?"

"Ja, Jo!" na een lange pauze.

"Zou het je geen troost geven, als je mij vertelde wat het is?"

"Nu niet--nog niet."

"Dan zal ik er niet naar vragen, maar vergeet niet, Betslief, dat
Moeder en Jo altijd klaar zijn om naar je te luisteren en je te helpen,
als zij kunnen."

"Dat weet ik. Ik zal het je later wel vertellen.

"Is de pijn nu beter?"

"O ja, veel beter; je bent zoo'n goede troost Jo."

"Ga dan maar slapen, lieveling, ik zal bij je blijven."

Zoo vielen zij in elkanders armen in slaap, en den volgenden morgen
scheen Betsy weer geheel en al in orde te zijn; want als men achttien
jaar is, duurt de pijn in hoofd noch hart lang, en kan een deelnemend
woord de meeste kwalen genezen.

Maar Jo had een besluit genomen, en na eenige dagen nadenkens deelde
zij het haar moeder mee.

"U vroeg mij laatst, wat mijn wenschen waren," begon zij, toen zij eens
alleen bij elkander zaten. "Ik zal er u een van vertellen', Moeder; ik
zou dezen winter zoo graag eens voor een verandering ergens heen gaan."

"Waarom, Jo?" en haar Moeder keek plotseling op, alsof zij een
verborgen meening in haar woorden zocht.

Met haar oogen op haar werk antwoordde Jo ernstig: "Ik wou eens iets
nieuws hebben; ik voel me zoo rusteloos, en verlang meer te zien,
te doen en te leeren, dan tot nog toe. Ik denk te veel aan mijn eigen
kleine wederwaardigheden, en ik heb een opfrisschinkje noodig; dus nu
ik van den winter wel gemist kan worden, zou ik graag eens uitvliegen
en op eigen wieken drijven."

"En waar wil je heenvliegen?"

"Naar New-York. Ik kreeg gisteren een gelukkigen inval. U herinnert
zich wel, dat mevrouw Kirke u schreef over een beschaafd meisje om de
kinderen te leeren en wat te naaien, 't Is moeilijk iets te vinden,
dat mij in alle opzichten zou bevallen, maar ik denk dat ik dit wel
zou kunnen, als ik mijn best doe."

"Kind, wil je in betrekking gaan in dat groote pension?" en mevrouw
March keek verwonderd, maar niet onvriendelijk.

"Het is niet bepaald in betrekking, want mevrouw Kirke is uw
vriendin--de vriendelijkste ziel, die ooit geleefd heeft--en zij zou
alles zoo aangenaam mogelijk voor mij inrichten. Haar gezin leeft
afgezonderd van die vreemde menschen en niemand kent mij daar. En
daar zou ik toch ook niet om geven; het is eerlijk werk en ik schaam
mij er niet voor."

"Ik ook niet, maar je schrijverij?"

"Daar zal een verandering ook goed voor zijn. Ik zal nieuwe dingen
zien en hooren, en nieuwe denkbeelden opdoen, en al heb ik er daar
niet veel tijd voor, ik zal overvloed van stof voor mijn verhalen
mee naar huis brengen."

"Daar twijfel ik niet aan; maar is dit de eenige reden voor dat
plotselinge plan?"

"Neen, moeder."

"Mag ik de andere reden weten?"

Jo keek naar boven en Jo keek naar beneden, bloosde en antwoordde
toen zachtjes:

"Misschien is het ijdel of verkeerd van mij, dat ik het zeg, maar--ik
ben bang,--dat Laurie te veel van me gaat houden."

"Dus geef jij niet om hem op de manier, waarop hij blijkbaar van jou
houdt?" vroeg mevrouw March met een bezorgde uitdrukking op het gelaat.

"O hemel, neen! ik houd evenveel van hem, als ik altijd gedaan heb,
en ik ben heel trotsch op hem; maar van een dieper gevoel kan geen
sprake zijn."

"Daar ben ik blij om, Jo."

"Waarom?"

"Omdat ik niet geloof, lieve kind, dat jullie bij elkander zoudt
passen. Als vrienden kun je het samen best vinden, en jullie telkens
terugkeerende kibbelpartijtjes zijn gauw genoeg bijgelegd; maar ik
vrees, dat je beiden in opstand zoudt komen als je voor je heele leven
verbonden waart. Jullie zijn te veel van dezelfde natuur en te veel
op je vrijheid gesteld--om niet eens van jullie opvliegendheid en
onbuigzaamheid te spreken--dan dat je tezamen gelukkig zoudt kunnen
zijn in een verhouding, die zoowel oneindig geduld en verdraagzaamheid,
als liefde vordert."

"Dat is juist, wat ik ook voelde, maar ik kon het niet zoo
uitdrukken. Ik ben blij, dat u denkt, dat hij pas begonnen is van mij
te houden. Het zou mij erg aan 't hart gaan hem ongelukkig te maken;
maar ik kan toch niet alleen uit dankbaarheid en medelijden op den
ouwen jongen verliefd worden, wel?"

"Ben je zeker van zijn gevoelens omtrent jou?"

Weer vloog Jo het bloed naar de wangen, en ze antwoordde met een
blik van voldoening, trots en medelijden, eigen aan jonge meisjes,
als zij van hun eersten aanbidder spreken:

"Ik vrees van ja, Moeder; hij heeft wel niets gezegd met woorden,
maar des te meer met zijn oogen. Ik geloof dat het maar beter is heen
te gaan, eer het uitgesproken wordt."

"Dat geloof ik ook, en als het geschikt kan worden, mag je gaan."

Jo scheen verlicht en zei na eenige oogenblikken glimlachend:

"Wat zou mevrouw Moffat versteld staan over uw gebrek aan overleg, als
zij het wist; en wat zal ze blij zijn, dat Annie nu weer kan hopen."

"Och, Jo, moeders mogen verschillen in de soort van overleg, maar hun
begeerte is altijd dezelfde: hun kinderen recht gelukkig te zien. Meta
is gelukkig en ik verheug mij daar innig over. Jij moogt je vrijheid
genieten, totdat je er genoeg van hebt, want eerst dan zul je kunnen
begrijpen, dat er iets nog beters bestaat. Amy veroorzaakt mij op
't oogenblik de meeste zorg, maar haar gezond verstand zal haar wel
helpen. Wat Betsy betreft, voor haar durf ik niets hopen, dan dat
zij gezond mag worden. Maar, zij scheen wat opgewekter in de laatste
dagen. Heb je met haar gesproken?"

"Ja, zij erkende, dat zij iets op het hart had, en beloofde het mij
over een poos te zullen vertellen. Ik vroeg niets meer, want ik geloof,
dat ik het wel weet," en Jo vertelde haar kleine geschiedenis.

Mevrouw March schudde het hoofd, en beschouwde de zaak niet geheel uit
zoo'n romantisch oogpunt, maar zij keek ernstig, en zei nogmaals, dat
Jo, terwille van Laurie, maar voor eenigen tijd van huis moest gaan.

"Laten wij er hem niets van zeggen, voordat het plan vastgesteld is;
en dan zal ik verdwenen zijn, eer hij zijn gedachten bij elkander
heeft en tragisch kan worden. Betsy moet in den waan blijven, dat ik
voor mijn eigen plezier ga, want ik kan met haar niet over Laurie
spreken; maar zij kan hem opbeuren en vertroosten als ik weg ben,
en hem zoodoende die sentimenteele gedachten uit het hoofd jagen. Hij
heeft al verscheiden van die kleine beproevingen achter den rug; hij is
er aan gewoon, en zal zijn 'liefdesmart' dus wel gauw te boven komen."

Jo sprak hoopvol, maar zij kon de vrees niet wegredeneeren, dat
_deze_ "kleine beproeving" zwaarder zou blijken, dan de vorige, en
dat Laurie niet zoo gemakkelijk als tot nog toe zijn "liefdesmart"
te boven zou komen.

Het plan werd in den familieraad besproken en goedgekeurd, want
mevrouw Kirke was zeer ingenomen met Jo's aanbod, en beloofde haar
een aangenaam tehuis.

Haar salaris was voldoende om haar onafhankelijk te doen zijn, en
den vrijen tijd, dien zij over had, kon zij aan schrijven besteden;
bovendien zou de verandering van tooneel en omgeving zoowel nuttig
als aangenaam voor haar wezen. Jo verheugde zich in het vooruitzicht
en verlangde weg te komen, want het ouderlijk huis werd te eng voor
haar rustelooze natuur en avontuurlijken geest. Toen alles bepaald
was, vertelde zij het onder vreezen en beven aan Laurie; maar, tot
haar verwondering, nam hij het heel kalm op. Hij was in den laatsten
tijd ernstiger dan gewoonlijk geweest, maar "heel genoeglijk," vond
Jo, en wanneer ze hem in scherts vroeg of hij een nieuw blaadje had
omgeslagen, antwoordde hij rustig: "Dat heb ik, en ik ben van plan
dit omgeslagen te laten blijven."

Jo was bizonder in haar schik, dat nu juist een zijner deugdzame
buien over hem gekomen was, en maakte haar toebereidselen met een
verruimd gemoed--want Betsy scheen wat vroolijker--en zij hoopte,
dat wat zij ondernam werkelijk voor allen het beste zou blijken.

"Voor één ding hoop ik, dat je bizonder zorg zult dragen, Bets,"
zei zij den avond voor haar vertrek.

"Voor je papieren?" vroeg Betsy.

"Neen--voor mijn jongen. Wees heel lief voor hem--wil je?"

"Natuurlijk, ik zal 't probeeren; maar ik kan jouw plaats niet
vervullen, en hij zal je erg missen."

"Dat zal hem geen kwaad doen; onthoud dus, dat ik hem in jouw speciale
zorg achterlaat, om hem te plagen, te bederven en in 't rechte spoor
te houden."

"Ik zal mijn best doen," beloofde Betsy, verwonderd dat Jo haar zoo
vreemd aankeek.

Toen Laurie afscheid kwam nemen, fluisterde hij veelbeteekenend:
"'t Zal geen zier helpen, Jo. Mijn oog is op jou gevestigd, bedenk
dus wel wat je doet, of ik kom je op een goeien dag naar huis halen."





HOOFDSTUK X.

JO'S DAGBOEK.


New-York, Nov.

_Lieve Moeder en Betsy_.


Ik ben van plan een boekdeel te schrijven, want ik heb een massa
te vertellen, hoewel ik geen deftige dame ben, die een reis op het
vasteland maakt. Toen ik Vaders lief oud gezicht uit het oog verloor,
was ik wel wat aan den grond en zou zeker een paar zilte droppels
geplengd hebben, als eene Iersche dame met vier kleine kinderen,
die allen meer of min huilden, mijn aandacht niet afgeleid had;
want ik amuseerde mij met chocolaadjes over de bank te laten rollen,
zoodra zij hun mond opendeden om te schreeuwen.

Al gauw kwam de zon door; ik nam dit aan als een gunstig voorteeken,
klaarde eveneens op, en genoot van ganscher harte van mijn reis.

Mevrouw Kirke verwelkomde mij zoo hartelijk, dat ik mij op eens
thuis gevoelde, zelfs in dat groote huis vol vreemden. Zij gaf mij
een grappig klein kamertje hoog in de lucht--het eenige, dat zij
had, maar er staat een kachel en een flinke tafel voor een zonnig
raam, zoodat ik hier altijd kan gaan zitten schrijven, wanneer ik
wil. Een heerlijk uitzicht met een kerktoren in het verschiet is
een vergoeding voor de vele trappen, en mijn nieuw hokje beviel mij
dadelijk uitstekend. De kinderkamer, waar ik les geven en naaien moet,
is een heel plezierige kamer, naast die van mevrouw Kirke, en de twee
kleine meisjes zijn lieve kinderen--een beetje bedorven, dunkt me,
maar ik stal hun hart door het verhaal van "De zeven Geitjes," en ik
twijfel er niet aan, of ik zal eene model-gouvernante zijn.

Als ik liever niet aan de algemeene tafel kom, kan ik met de kinderen
eten, en voor 't oogenblik geef ik daaraan de voorkeur, want ik ben
_heusch_ verlegen, al wil niemand het gelooven.

"Nu kindlief, doe alsof je thuis bent," zei mevrouw Kirke op echt
moederlijke manier, "ik ben van den morgen tot den avond op de been,
zooals je kunt denken met zoo'n huishouden; maar het zal een pak
van mijn hart zijn, nu ik weet, dat de kinderen veilig en wel bij
jou zitten. Mijn kamers staan altijd voor je open, en de jouwe zal
ik zoo gemakkelijk inrichten, als mij mogelijk is. Er zijn een paar
heel aardige menschen hier in huis, als je gezelschap verlangt,
en je avonden heb je altijd vrij. Kom bij mij als er iets verkeerd
gaat, en tracht zoo gelukkig mogelijk te zijn. Daar gaat de theebel,
ik moet gauw een andere japon aanschieten!" en weg draafde zij,
en liet mij alleen om in mijn nieuw ooievaarsnest op orde te komen.

Toen ik naar beneden ging, zag ik een aardig staaltje van echte
goedhartigheid. De trappen zijn erg hoog in dit groote huis, en toen ik
op de derde verdieping stond te wachten, tot een klein dienstmeisje
naar boven zou zijn gestrompeld, zag ik een wonderlijk soort van
heer achter haar aankomen, haar den zwaren kolenemmer uit de hand
nemen, dien geheel naar boven dragen, bij de eerste deur neerzetten,
en toen bedaard wegstappen, terwijl hij met een knikje en een vreemd
accent zei:

"Dat gaat beter zoo. Dat ruggetje is te jong voor zulke zware
vrachten."

Was dat niet vriendelijk? Ik houd van zulke dingen; want, zooals
Vader zegt, kleinigheden doen het karakter uitkomen. Toen ik het aan
mevrouw Kirke vertelde, lachte zij en zei:

"Dat moet professor Bhaer geweest zijn; die doet altijd zulk soort
van dingen."

Mevrouw K. vertelde mij, dat hij uit Berlijn kwam, hij moet heel
geleerd en goed zijn, maar zoo arm als een kerkrat, en hij geeft hier
lessen om in het onderhoud te voorzien van zichzelf en twee weezen,
de zoontjes van zijn zuster, die met een Amerikaan getrouwd was
geweest, en daarom verlangde, dat haar kinderen in Amerika zouden
opgevoed worden. Het is geen erg romantische geschiedenis, maar zij
interesseerde mij, en het deed me plezier te hooren, dat mevrouw Kirke
hem haar zitkamer leent, om daar aan sommige van zijn leerlingen les
te geven. Er is een glazen deur tusschen die kamer en de kinderkamer,
en ik ben van plan hem eens te begluren, dan kan ik u vertellen, hoe
hij er uit ziet. Hij is om en bij de veertig, dus het kan geen kwaad,
Moedertje! Na de thee en een stoeipartijtje onder het uitkleeden met
de kleine meisjes, viel ik aan op de groote werkmand en had een rustig
avondpraatje met mijn nieuwe vriendin. Ik zal een dagboek schrijven,
en het eens in de week zenden; goeden nacht dus, morgen meer.



Dinsdagavond.


Ik had het van morgen druk in mijn schooltje, want de kinderen leken
wel op Tijl Uilenspiegel, en op éen oogenblik kreeg ik werkelijk lust
om ze eens flink door elkander te schudden. De een of andere goede
engel blies mij in, ze een les in kamergymnastiek te geven, en ik
hield ze er zoolang mee bezig, tot zij dol blij waren weer rustig te
mogen gaan zitten. Na de koffie ging de kindermeid met hen wandelen,
en trok ik met een gewillig hart aan mijn naaiwerk.

Ik was juist bezig mijn goeden genius te danken, dat ik netjes
knoopsgaten had leeren maken, toen de deur der voorkamer open en
dicht ging, en iemand als een groote bromvlieg


    "Kennst du das Land".


begon te neuriën. Ik weet wel, dat het vreeselijk ongepast was, maar
ik kon de verzoeking niet weerstaan; en een tipje van het gordijn
voor de glazen deur oplichtende, gluurde ik naar binnen. Daar was
professor Bhaer, en terwijl hij zijn boeken in orde bracht, nam ik
hem eens goed op. Een echte Duitscher--nog al gezet, met bruin haar,
een ruigen baard, een wonderlijken neus, de vriendelijkste oogen,
die ik ooit gezien heb, en een heerlijke diepe stem, die iemands
hart goeddoet, na ons scherp of valsch Amerikaansch gekrijsch. Zijn
kleeren waren ouderwetsch, zijn handen groot en hij had geen enkelen
echt zuiveren trek in zijn gezicht, alleen zijn tanden waren mooi;
toch beviel hij mij, want hij heeft een goedgevormd hoofd, zijn linnen
was hagelwit, en hij zag er uit als een gentleman, al had hij ook
twee knoopen van zijn jas verloren, en een gelapte laars. Hij keek
heel ernstig, hoewel hij neuriede, totdat hij naar het raam ging,
de hyacinthenbollen in de zon zette en de kat streelde, die hem als
een oud vriend ontving. Toen glimlachte hij, en toen er zacht aan de
deur getikt werd, riep hij met een luide, heldere stem:

"Herein!"

Ik was juist van plan te verdwijnen, toen mijn oog op een klein
dreumesje viel met een groot boek in de armen, en dit deed mij nog
even wachten.

"Ik zoek mijn Beertje," zei het alikruikje, haar boek met een slag
op den grond gooiend en op hem toeloopende.

"Gij zult uw Beertje hebben, kom maar, en laat hij u maar eens
hartelijk pakken, mijn Tina," zei de professor, haar met een
hartelijken lach opbeurende en zoo hoog boven zijn hoofd houdende,
dat zij haar gezichtje bukken moest om hem te kussen.

"Nou moet Tina les leeren," ging het kleine, grappige ding voort;
hij zette haar dus aan de tafel, opende de groote dictionnaire, die
zij had meegebracht, gaf haar papier en potlood, en zij krabbelde
ijverig voort, terwijl zij nu en dan een blad omsloeg, en met haar
klein, dik vingertje de bladzijde langs ging, alsof zij een woord
opzocht, en dat alles zoo ernstig, dat ik mij bijna door een luiden
lach had verraden, terwijl mijnheer Bhaer haar krulkopje streelde
en zoo vaderlijk op haar neerzag, alsof zij zijn dochtertje was,
hoewel zij eerder op een Fransch dan op een Duitsch kind leek.

Weer werd er geklopt, en de komst van twee jonge dames deed mij tot
mijn werk terugkeeren, waar ik heel deugdzaam mee voortging, ondanks
al het leven en het gepraat, dat in de andere kamer in vollen gang
was. Een van de meisjes lachte heel geaffecteerd en riep telkens
op coquetten toon: "Neen, maar professor!" en de andere sprak haar
Duitsch met zoo'n potsierlijk accent, dat hij moeite moet gehad hebben
er ernstig onder te blijven.

Beiden schenen zijn geduld bizonder op de proef te stellen, want meer
dan eens hoorde ik hem op levendigen toon uitroepen: "Neen, neen, zoo
is het _niet_, u luistert niet half naar wat ik zeg." En eens klonk er
een harden slag, alsof hij met een boek op de tafel sloeg, gevolgd door
den wanhopigen uitroep: "Potztausend, dat gaat alles verkeerd vandaag!"

De arme man! ik had medelijden met hem, en toen de meisjes weg waren,
nam ik nog eens even een kijkje om te zien hoe hij het overleefde. Hij
scheen uitgeput in zijn stoel neergevallen te zijn, en zat daar met
gesloten oogen, totdat de klok twee uur sloeg; toen sprong hij op,
stak zijn boeken in zijn zak, alsof hij weer les moest gaan geven,
en de kleine Tina, die op de sofa in slaap gevallen was, in zijn
armen nemende, droeg hij haar zachtjes weg. Ik geloof, dat hij een
zwaar leven heeft.

Mevrouw Kirke vroeg mij of ik om zes uur niet mee aan tafel wilde
dineeren. Ronduit gezegd voelde ik me erg heimweeachtig en ik dacht,
misschien zal 't mij goed doen eens te kijken, wat voor menschen met
mij onder hetzelfde dak wonen. Ik knapte me dus wat op en trachtte
achter mevrouw Kirke binnen te sluipen; maar daar zij klein is,
en ik lang ben, bleek deze poging vruchteloos. Zij liet mij naast
haar zitten, en na een poosje raapte ik al mijn moed bijeen, en keek
eens rond. De lange tafel was totaal vol, en ieder scheen enkel
aan zijn middagmaal te denken, vooral de heeren, die op de minuut
af schenen te eten, want zij _schrokten_ in den vollen zin van 't
woord, en verdwenen zoodra zij klaar waren. Het gewone genre jongelui,
verdiept in hun eigen belangrijke persoonlijkheid was aanwezig; verder
jonge paren, verdiept in elkander, getrouwde dames, verdiept in hun
kinderen, en oude heeren, verdiept in de politiek. Ik geloof niet,
dat ik met een van hen zou verlangen in aanraking te komen, behalve
met een vriendelijke, ongetrouwde, jonge dame, die er uitziet of zij
iets meer dan alledaagsch is.

Heel aan het uiteinde van de tafel zat de professor, aan den eenen kant
zoo hard hij kon antwoorden uitschreeuwende op de vragen van een zeer
weetgierig doof, oud heer, en aan den anderen kant met een Franschman
een gesprek voerende over philosophie. Wanneer Amy hier geweest was,
zou zij hem voor goed den rug hebben toegekeerd, want, o, treurige
waarheid! hij had een goeden eetlust, en werkte zijn middagmaal naar
binnen op een manier, die "Hare Hoogheid" ten zeerste geërgerd zou
hebben. Het hinderde mij niets, want "ik zie graag menschen smakelijk
eten," zooals Hanna zegt, en de goeie man had waarlijk wel wat voedsel
noodig, na zoo'n heelen dag lesgeven aan idioten.

Toen ik na het eten naar boven ging, waren twee jongeheeren bezig hun
bonte mutsen voor den spiegel in de gang op te zetten, en ik hoorde
den een tot den ander fluisteren: "Wie was die nieuweling?"

"Een gouvernante of zooiets."

"Wat drommel, waarom zit die dan bij ons aan tafel?"

"Een vriendin van de oude vrouw."

"Een flink gezicht, maar zonder eenige gratie."

"Neen, geen zier. Geef me een vlammetje en laten we opstappen."

Eerst was ik verontwaardigd, maar toen zette ik het van mij af,
want een gouvernante is evengoed als een kantoorklerk, en bezit ik
dan ook al geen gratie, ik heb gezond verstand, en dat is meer dan
sommigen bezitten, ten minste te oordeelen naar de opmerkingen van
die verwaande wezens, die als rookende schoorsteenen wegstapten. Ik
heb een hekel aan alledaagsche menschen!



Donderdag.


De dag van gisteren ging heel rustig voorbij met les geven, naaien,
en schrijven in mijn kamertje, dat er met vuur en licht bizonder
gezellig uitziet. Ik hoorde een paar nieuwtjes, en werd aan den
professor voorgesteld. Het schijnt dat Tina het kind is van een
Fransche vrouw, die hier in de wachtkamer het fijne goed strijkt.

Het kleine ding heeft haar hartje geheel aan mijnheer Bhaer verloren,
en volgt hem, als hij thuis is, overal als een hondje, wat hem veel
genoegen doet, daar hij, hoewel een oud vrijer, zeldzaam veel van
kinderen houdt. Kitty en Minnie Kirke houden ook erg veel van hem, en
vertellen gedurig van de spelletjes die hij verzint, de cadeautjes,
die hij meebrengt, en de _prachtige_ verhalen, die hij kan doen. De
jongelui schijnen hem wat te bespotten, noemen hem "ouwe Frits",
"de groote Beer", en maken allerlei grappen over zijn naam. Maar
mevrouw Kirke zegt, dat hij er zich als een jongen mee amuseert,
en het zoo goedhartig opneemt, dat zij allemaal van hem houden,
ondanks zijn wonderlijke manieren.

De ongetrouwde jonge dame heet juffrouw Norton; zij is rijk,
beschaafd en vriendelijk. Zij sprak mij vandaag aan tafel aan,
(ik ging weer naar beneden, want het is zoo grappig de menschen te
zien) en verzocht mij haar eens in haar kamer te komen opzoeken. Zij
heeft mooie boeken en platen, kent interessante personen, en schijnt
vriendschappelijk gezind; ik zal mij dus "aangenaam zien te maken,"
want ik verlang wel degelijk in goede kringen te komen, al versta ik
daaronder iets anders dan Amy.

Gisterenavond zat ik in onze zitkamer, toen professor Bhaer binnenkwam
met een paar couranten voor mevrouw Kirke. Zij was uit, maar Minnie,
die een grappig, klein oud vrouwtje is, stelde mij heel aardig voor:
"Dit is mama's vriendin, juffrouw March."

"Ja, en ze is erg aardig, en we houden erg veel van haar," voegde
Kitty, een echt "enfant terrible" er bij.

Wij bogen beiden en glimlachten toen, want de deftige voorstelling
en de ongebruikelijke bijvoeging vormden nog al een contrast.

"Ach, ja; ik zie wel, dat deze schelmpjes u zullen kwellen, Fräulein
March. Als het weer zoo is, roep mij, en ik kom," zei hij met een
dreigenden blik, die de kleine deugnieten deed juichen.

Ik beloofde het en hij vertrok; maar het schijnt mijn noodlot te
zijn, dat ik hem dikwijls moet zien, want toen ik vandaag uitging
en zijn deur voorbijkwam, stootte ik er bij ongeluk met mijn
parapluie tegen. De deur sprong open en daar stond hij in zijn wijde
chambercloack, met eene groote blauwe sok in de eene hand en een
stopnaald in de andere; hij scheen er in het geheel niet verlegen mee,
want toen ik excuses maakte en voorbij stoof, wuifde hij mij na met
sok en al, terwijl hij op zijn luiden, opgeruimden toon riep:

"Gij heeft schoon weder foor uwe Spaziergang. Bon voyage,
mademoiselle."

Ik lachte, terwijl ik naar beneden ging; maar het was toch aandoenlijk,
dat die arme man zelf zijn kleeren moest verstellen. Ik heb wel eens
gehoord, dat Duitsche heeren tapisseriewerk doen, maar kousenstoppen
is heel wat anders, en lang zoo aardig niet.



Zaterdag.


Er is niets beschrijvenswaardigs voorgevallen, behalve een bezoek bij
juffrouw Norton, die haar kamer vol mooie, smaakvolle dingen heeft,
en allerbeminnelijkst was, want zij toonde mij al haar schatten,
en vroeg mij, of ik tot haar gezelschap, nu en dan met haar naar
lezingen of concerten wilde gaan, als ik er tenminste plezier in
had. Zij deed het voorkomen, alsof ik haar daarmee een dienst deed,
maar ik ben overtuigd, dat mevrouw Kirke haar over ons gesproken heeft,
en dat zij het uit vriendelijkheid voor mij doet. Al ben ik ook zoo
trotsch als Lucifer, toch bezwaren mij zulke gunstbewijzen van zulke
menschen volstrekt niet, en ik nam het voorstel dankbaar aan.

Toen ik in de kinderkamer terugkwam, was er zoo'n lawaai in de
voorkamer, dat ik even naar binnen keek, en daar kroop Herr Bhaer op
handen en knieën rond, met Tina op zijn rug, terwijl Kitty hem aan een
springtouw voortsjorde, en Minnie de beide kleine jongens, die in van
stoelen gebouwde hokken brulden en rondsprongen, met koekjes voederde.

"Wij spelen _menazerie_," legde Kitty uit.

"Dit is mijn olevant," voegde Tina er bij, terwijl zij zich aan het
haar van den professor vast hield.

"Als Franz en Emil 's Zaterdags komen, mogen we altijd doen wat wij
willen, is 't niet, mijnheer Bhaer?" vroeg Minnie.

De "olevant", die het spel even ernstig opnam als de anderen, kwam
overeind en zei:

"Ik geef mijn woord, dat het zoo is. Als wij te groot lawaai maken,
zegt gij slechts 'st!' tot ons, en wij gaan zachter."

Ik beloofde dat te zullen doen, maar liet de deur open, en genoot
niet minder van de pret dan zij--want vroolijker spel heb ik nooit
bijgewoond. Zij speelden wolf en schaap, en soldaatje, dansten en
zongen, en toen het donker begon te worden, nestelden zij zich allen
rondom den professor op de sofa, terwijl hij allerliefste sprookjes
vertelde van ooievaars op de schoorsteenen en van de kleine kobolds,
die op de dwarrelende sneeuwvlokken rijden. Ik wou dat Amerikanen
net zoo natuurlijk en eenvoudig waren als Duitschers!

Ik vind dit geschrijf zoo plezierig, dat ik wel altijd voort zou kunnen
gaan, als de zuinigheid mij niet gebood op te houden; want hoewel ik
dun papier heb gebruikt en zoo dicht in elkander heb geschreven als
ik maar kon, sidder ik bij de gedachte aan al de postzegels, die deze
lange brief zal kosten. Stuurt u mij Amy's brieven, zoodra u ze gelezen
hebt? Mijn onbeteekenende nieuwtjes zullen wel wat afvallen na haar
heerlijkheden, maar ik weet, dat u allen ze toch graag zult lezen. Is
Teddy zóó hard aan de studie, dat hij geen tijd kan vinden eens aan
zijn vrienden te schrijven? Beloof mij goed voor hem te zorgen, Bets,
en vertel mij alles van de kinderen, en groet allen hartelijk van


Uw ouwe trouwe

Jo.


P.S. Nu ik mijn brief overlees, komt hij mij erg "Bhaerachtig" voor,
maar ik stel altijd belang in bizondere menschen, en had werkelijk
niets anders om over te schrijven. Mijn zegen!




Dec.

_Mijn allerliefste Bets_,


Daar dit een krabbel-brief zal worden, adresseer ik hem aan jou,
omdat hij je denkelijk amuseeren zal, en je een denkbeeld kan geven
van mijn leventje hier; want al is het rustig, het is toch nog
al amusant--en daarom, o, verheug je met mij! Na, wat Amy vroeger
"Herculanumsche" pogingen noemde, op 't gebied van geestelijke en
zedelijke "agricultuur", beginnen mijn paedagogische begrippen zich
te ontwikkelen, en mijn kleine pleegkinderen zich naar mijn wensch te
buigen. Ik stel niet zooveel belang in hen als in Tina en de jongens,
maar ik doe mijn plicht jegens hen, en zij houden van mij. Franz en
Emil zijn aardige kleine guiten, jongens naar mijn hart; de vermenging
van den Duitschen en Amerikaanschen geest houdt hen in een toestand
van voortdurende beweeglijkheid. De Zaterdagmiddagen zijn tijden
van oproer, hetzij binnen- of buitenshuis, want op mooie dagen gaan
ze allen als een kostschool uit wandelen, met den professor en mij,
om de orde te bewaren; je weet niet, hoe 'n pret we dan hebben!

Wij zijn nu groote vrienden, en ik ben begonnen les bij hem te
nemen. Ik kon er heusch niets tegen doen, en het kwam op zoo'n
grappige manier, dat ik het je even vertellen moet. Ik zal bij het
begin beginnen. Op een morgen riep mevrouw Kirke mij, toen ik mijnheer
Bhaer's kamer voorbijging, waar zij aan het rondscharrelen was.

"Heb je ooit zoo'n hol gezien, kindlief? Help me eens even deze boeken
op hun plaats zetten, want ik heb alles ondersteboven gehaald om te
weten te komen, wat hij met die zes nieuwe zakdoeken gedaan heeft,
die ik hem niet lang geleden gegeven heb."

Ik ging naar binnen, en terwijl wij bezig waren, keek ik eens
rond, want het was wezenlijk een "hol." Overal boeken en papier;
een gebroken meerschuim pijp en een oude fluit, beiden afgedankt
en op den schoorsteenmantel geworpen; een oud dier van een vogel,
zonder staart, tjilpte in de eene vensterbank, de andere was versierd
met een stolp met witte muizen; half voltooide bootjes en eindjes
touw lagen tusschen de papieren, vuile kinderlaarsjes stonden voor
't vuur te drogen, en sporen van de hartelijk geliefde jongens waren
overal in de kamer te zien. Na een eindeloos geschommel kwamen drie
van de verloren schapen voor den dag--één hing over de vogelkooi,
één zat vol inkt en één vol geschroeide plekken, blijkbaar gebruikt
om er een gloeiende pook mee aan te vatten.

"Wat een man!" lachte de goedhartige mevrouw K., terwijl zij de
overblijfselen in de prullemand stopte.

"Ik denk, dat de andere verscheurd zijn voor zeilen van booten,
verbanden voor gewonde vingers, en staarten voor vliegers. Het is
verschrikkelijk, maar ik kan er hem niet hard over vallen; hij is zoo
verstrooid en goedhartig, hij laat die jongens heelemaal den baas over
hem spelen. Ik ben met hem overeengekomen, dat ik voor zijn wasch en
verstelgoed zou zorgen, maar hij vergeet zijn dingen te geven, en ik
vergeet ze na te zien, en zoo raakt hij soms geducht in verlegenheid."

"Laat ik het verstelwerk maar op me nemen," stelde ik voor, "ik geef er
niet om, en hij hoeft het niet te weten. Ik zou het met plezier doen;
hij is altijd zoo vriendelijk voor mij om mijn brieven weg te brengen,
en mij boeken te leenen."

Zoo heb ik dan zijn goed in orde gebracht en in twee paar sokken hielen
gebreid, want zij waren heelemaal uit het fatsoen geraakt door zijn
wonderlijke stoppen. Er werd geen woord van gerept, en ik hoopte, dat
hij het niet zou gewaar worden, maar verleden week betrapte hij mij
op zekeren dag. Daar ik hem altijd zijn lessen hoorde geven, begon ik
er plezier in te krijgen, en besloot mijn best te doen mee te leeren;
want Tina loopt in en uit, en laat de deur open, zoodat ik alles kon
verstaan. Ik was dicht bij de deur gaan zitten, en bezig de laatste
sok af te maken, terwijl ik mijn best deed te verstaan, wat hij tot
een nieuwe leerling zei, die even dom is in 't Duitsch als ik. Het
meisje was weg en ik dacht dat hij ook weg was, want ik hoorde niets
meer, en begon hardop een werkwoord op te zeggen, waarbij ik als een
dwaas heen en weer zat te wiegelen, toen een zacht gegrinnik mij deed
schrikken, en daar stond Herr Bhaer bedaard te kijken en te lachen,
terwijl hij Tina wenkte hem niet te verraden.

"Zoo," zei hij, terwijl ik ophield en hem als een gans aanstaarde. "U
begluurt mij en ik begluur u, maar dat kan geen kwaad; maar zie,
ik maak geen grap, als ik zeg: hebt gij lust Duitsch te leeren?"

"Ja, maar u hebt het veel te druk, en ik ben te dom om te leeren,"
stamelde ik, zoo rood als een pioen.

"Wij zullen den tijd maken en het verstand wel vinden. In den avond
zal ik u gaarne een klein uur geven, want zie, Fräulein March, ik
heb deze rekening te betalen," terwijl hij op mijn werk wees. "Ja,
zij zeggen tot een ander, deze lieve dames: hij is een domme oude
kerel, hij zal niet zien, wat wij doen, hij zal nooit merken,
dat zijn sokken niet meer zoo kapot gaan; hij zal denken, dat zijn
knoopen weer aangroeien, als zij afgevallen zijn, en gelooven, dat
banden zich zelf vastnaaien. Ach, maar ik heb een oog, en ik zie
veel. Ik heb een hart, en ik voel den dank. Kom nu en dan een uur,
of geen goede fee mag meer aan 't werk voor mij en het mijne."

Natuurlijk kon ik niets meer zeggen, en daar het werkelijk een
pracht-gelegenheid is, nam ik het aanbod aan, en wij begonnen. Ik
kreeg vier lessen en bleef toen in een grammaticale moeilijkheid
steken. De professor was uiterst geduldig met mij, maar het moet
een ware kwelling voor hem geweest zijn, want hij keek mij met zoo'n
uitdrukking van kalme wanhoop aan, dat ik niet wist of ik zou lachen
of schreien. Ik viel van het eene uiterste in het andere, en toen
het kwam tot een zacht gesnuf van schaamte en wanhoop, smeet hij
de spraakkunst op den grond en stormde de kamer uit. Ik voelde mij
voor altijd onteerd en verlaten, maar gaf hem volkomen gelijk, en
was juist bezig om mijn paperassen bij elkaar te grabbelen met het
plan naar boven te vluchten en mij zelf eens duchtig onder handen
te nemen, toen hij naar binnen stapte, zoo vroolijk en vriendelijk,
alsof ik mijn naam met roem had overladen.

"Nu zullen wij een andere manier probeeren. Gij en ik zullen te zamen
deze aardige Märchen lezen en niet meer in dat droge boek graven,
dat in den hoek gaat, omdat het ons treurig en boos gemaakt heeft."

Hij sprak zoo vriendelijk en sloeg Andersen's sprookjes zoo uitlokkend
voor mij open, dat ik meer dan ooit beschaamd was, en aan het werk
toog met een gevoel van "overwinnen of sterven," dat hem ontzaglijk
scheen te amuseeren. Ik vergat mijn heele verlegenheid en viel er
uit alle macht op aan, strompelde over lange woorden, sprak ze maar
uit volgens de inspiratie van het oogenblik, en deed mijn uiterste
best. Toen ik aan het einde van de eerste bladzijde was gekomen, en
ophield om adem te scheppen, klapte hij in de handen, en riep op zijn
hartelijke manier uit: "Das ist gut! Nu gaan wij goed!--Mijn beurt. Ik
doe hem in Duitsch, geef mij uw oor!" En daar ging hij, terwijl hij
met zijn heldere stem de lange woorden met zoo'n genot uitgalmde,
dat het iemand goed deed hem te zien en te hooren. Gelukkig lazen
wij de geschiedenis van het "Tinnen Soldaatje," die, zooals je weet,
grappig is, zoodat ik lachen kon, wat ik ook telkens deed, hoewel ik
de helft niet begreep van wat hij las; maar ik kon het niet helpen,
hij was zoo in heiligen ernst, ik zoo opgewonden, en het geheel zoo
onweerstaanbaar komisch.

Naderhand schoten wij harder op, en nu lees ik mijn Duitsch al redelijk
goed; want zijn manier van les geven bevalt mij best, en ik zie wel,
dat hij de spraakkunst in de sprookjes en verzen verstopt, net als
pillen in gelei. Ik vind het erg prettig, en het schijnt hem nog
niet te vervelen; erg goedig van hem, hè? Ik ben van plan hem met
Kerstmis iets te geven, want geld durf ik hem niet aanbieden. Doe
mij eens iets aardigs aan de hand, Moeder!

Wat ben ik blij, dat Laurie zoo opgewekt en druk aan 't werk schijnt
te zijn, en dat hij niet meer rookt, en zijn hart laat groeien. Je
ziet, Bets, dat jij beter met hem kunt omspringen dan ik. Ik ben niet
jaloersch, hoor; ga je gang maar, als je maar geen heilige van hem
maakt. Ik geloof, dat ik niet meer van hem zou houden, als hij geen
greintje menschelijke zondigheid meer in zich had. Lees hem eindjes
uit mijn brieven voor. Ik heb geen tijd om veel te schrijven, en dat
is maar goed ook. Goddank, Betslief, dat je zoo wel blijft.



Jan.


Een gelukkig Nieuwjaar wensch ik mijn heele familie; mijnheer L. en
een jongeling, met name Teddy, niet te vergeten! Ik kan u niet
zeggen, hoe blij ik was met uw Kerstmispak, want ik kreeg het laat
in den avond, en had de hoop al opgegeven. Uw brief kwam 's morgens,
maar meldde niets van een pakje om de verrassing niet te bederven;
ik was dus wel een beetje teleurgesteld, want ik had een soort van
"gevoel" gehad, dat u mij niet zoudt vergeten. Toen ik na de thee
alleen in de kamer zat, was ik diep in den put, en toen het groote,
vochtige pak bij mij werd gebracht, drukte ik het aan mijn hart en
maakte een luchtsprong. Het was zoo _thuis-achtig_ en heerlijk, dat
ik er bij op den grond ging zitten en begon te lezen, te bekijken,
te eten, te lachen en te schreien, op mijn gewone malle manier alles
door elkaar. Het waren juist allemaal dingen, die ik noodig had,
en zij leken mij zooveel beter, nu zij gemaakt waren in plaats van
gekocht. Betsy's nieuwe "inktboezelaar" was kapitaal, en Hanna's
trommeltje met zandkoekjes is een heerlijke traktatie. Zeker zal
ik die mooie flanelletjes dragen, Moeder, die u mij gestuurd heeft,
en heel zorgvuldig de boeken lezen, die Vader aangeschrapt heeft. Ik
dank u allen duizend en duizendmaal!

Van boeken gesproken; in dat opzicht werd ik rijk, want op
Nieuwjaarsdag gaf mijnheer Bhaer mij een mooien Shakespeare. Het is
een exemplaar dat hij zeer op prijs stelt, en ik heb het dikwijls
bewonderd, zooals het daar op de eereplaats stond met zijn Duitschen
bijbel, Plato, Homerus en Milton; u kunt dus denken, wat ik voelde,
toen hij het zonder den omslag bij mij bracht, en mij mijn naam op
het titelblad wees, met daaronder: "Van mijn vriend Friedrich Bhaer."

"Gij zegt dikwijls, gij wenscht een bibliotheek; hier geef ik u een:
want tusschen deze twee wanden (hij meende den band) zijn vele boeken
in éen. Lees hem wel, en hij zal u veel helpen; want de karakterstudie
in dit boek zal u leeren de levende karakters om u heen te verstaan,
en ze met uw pen te teekenen."

Ik dankte hem zoo hartelijk als ik kon, en spreek nu over mijn
bibliotheek, alsof ik honderd boeken bezit. Ik heb vroeger nooit
geweten, dat er zooveel in Shakespeare stak, maar ik had ook vroeger
geen Bhaer om hem mij uit te leggen. Neen, lach nu niet om zijn
leelijken naam, het is niet Baar en ook niet Beer, zooals de menschen
het altijd willen zeggen, maar iets, tusschen beide in, dat alleen
Duitschers kunnen weergeven. Ik ben blij, dat wat ik van hem schrijf
u bevalt, en ik hoop, dat u hem eens zult leeren kennen; Moeder zou
zijn warm hart, en Vader zijn verstandig hoofd bewonderen. Ik bewonder
beide, en voel mij heel rijk met mijn nieuwen "vriend Friedrich Bhaer."

Omdat ik niet veel geld had, en niet wist, wat hij graag zou hebben,
gaf ik hem een paar kleinigheden, die ik hier en daar in zijn kamer
neerzette, waar hij ze onverwachts zou vinden. Zij zijn nuttig, mooi,
of grappig: een nieuw kaartenbakje op zijn tafel, een vaasje voor
zijn bloem--want hij heeft altijd een bloem of een takje groen in een
glas, om hem frisch te houden, zooals hij zegt--en een "aanpakkertje"
voor zijn pook, zoodat hij niet meer zijn "mouchoirs" zooals Amy
ze noemt, behoeft te verbranden. Ik had het gemaakt volgens Betsy's
model--een groote kapel, met een dik lichaam, zwarte en gele vleugels,
paardenharen voelsprieten, en glazen oogen. Hij vond het beest erg
mooi, en heeft het als een ornament op den schoorsteen gezet, zoodat
het per slot van rekening toch nutteloos is. Zoo arm als hij is,
vergat hij toch geen enkele dienstbode of geen enkel kind in huis;
en geen ziel, van de Fransche strijkster af, tot juffrouw Norton toe,
vergat hém. Daar was ik zoo blij om!

Op oudejaarsavond was er een maskerade, en hadden we echt plezier. Ik
was eerst niet van plan naar beneden te gaan, omdat ik geen costuum
had; maar op het laatste oogenblik bedacht mevrouw Kirke, dat zij nog
een ouderwetsche zijden japon had liggen, en juffrouw Norton leende
mij kant en veeren; ik tuigde mij dus op als mevrouw Malaprop [6],
en zeilde naar binnen met mijn masker voor. Niemand herkende mij,
want ik veranderde mijn stem, en niemand droomde, dat die stille,
trotsche juffrouw March (want bijna allen denken, dat ik erg stijf
en koel ben, en dat ben ik ook tegen uilskuikens) kon dansen, zich
verkleeden, of losbarsten in een stortvloed van onzin en dwaasheden. Ik
had dolle pret, en toen wij ons ontmaskerden, was het grappig te zien,
hoe zij mij aanstaarden. Ik hoorde een van de jongelui tegen een ander
zeggen, dat hij altijd wel gedacht had, dat ik een actrice was geweest;
en dat hij zich nu wel meende te herinneren, mij in een van de mindere
schouwburgen gezien te hebben. Meta zal zich met deze grap kostelijk
amuseeren. Herr Bhaer was Nick Bottom [7], en Tina was Titania, in
zijn armen werkelijk een allerliefste kleine fee. Hem te zien dansen
was "een landschap", om een Teddyisme te gebruiken.

Over 't geheel had ik dus een heel gelukkig Nieuwjaar, en toen ik
in mijn kamertje alles nog eens overdacht, voelde ik, dat ik toch
vooruitging, in weerwil van al mijn struikelingen, want ik ben
nu altijd opgeruimd, werk met lust, en stel meer belang in andere
menschen, dan ik vroeger deed, wat toch zeker bevredigend mag genoemd
worden. God zegene u allen. Steeds uw liefhebbende


Jo.





HOOFDSTUK XI.

EEN VRIEND.


Hoewel Jo heel gelukkig was in haar gezellige omgeving, en druk met
haar dagelijkschen arbeid, waardoor ze haar brood verdiende en kruidde,
vond zij toch tijd voor haar letterkundige werkzaamheden. Het doel
dat zij najoeg, lag voor de hand voor een arm en eerzuchtig meisje;
maar de middelen, die zij in het werk stelde om het te bereiken, waren
juist niet de beste. Zij zag, dat geld macht verschaft, en daarom
besloot zij geld en macht te verwerven; niet alleen voor zichzelve,
maar vooral voor hen, die zij meer dan zichzelve liefhad. De hoop,
alles thuis aangenaam en gemakkelijk in te kunnen richten, Betsy
alles te geven, wat zij verlangde, van aardbeien in den winter af,
tot een serafineorgel in haar kamer toe; zelve op reis te gaan; en
altijd _meer_ dan genoeg te hebben, zoodat zij zich het genot van
_geven_ kon veroorloven, was jarenlang Jo's geliefkoosd ideaal geweest.

De ondervinding, opgedaan met de bekroonde novelle, scheen haar een weg
te hebben geopend, die, na een lange reis en het beklimmen van steile
bergen, haar naar dit verrukkelijk luchtkasteel zou voeren. Maar de
kwellingen van de roman-critiek hadden haar moed voor een tijdlang
gefnuikt, want de publieke opinie is een reus, die wel moediger Jacks
op hooger boonenstaken dan de hare, heeft afgeschrikt. Evenals die
onsterfelijke held rustte zij wat uit na haar eerste poging, die in
een nederploffing, en den minst begeerlijken van des reuzen schatten
eindigde, als ik mij wel herinner. Maar de geest van opstaan en opnieuw
beproeven, was even sterk in Jo als in Jack; zij klauterde dus dezen
keer tegen den schaduwkant op, en behaalde meer buit, maar verloor
bijna datgene, wat kostelijker is dan zakken vol goud.

Zij begon sensatie-verhalen te schrijven--want in die duistere
tijden las zelfs het volmaakte Amerika bombast. Zij sprak er met
niemand over, maar stelde een "treffende geschiedenis" op, en bracht
die stoutmoedig zelve naar den heer Dashwood, den uitgever van "De
Wekelijksche Vulkaan". Zij had wel nooit Sartor Resartus [8] gelezen,
maar haar vrouwelijk instinct leerde haar, dat kleederen dikwijls
grooter invloed uitoefenen dan karakterdeugden of de toovermacht van
goede manieren. Zij trok dus haar beste pakje aan, en terwijl zij zich
trachtte wijs te maken, dat zij noch opgewonden, noch zenuwachtig
was, klom zij moedig twee donkere vuile trappen op, en kwam in een
wanordelijke kamer vol tabaksrook, en in tegenwoordigheid van drie
heeren, wier hielen zich in hooger luchtstreken bevonden dan hun
hoeden, welke laatste kleedingstukken door geen van allen bij haar
verschijning werden afgenomen. Eenigszins afgeschrikt door deze
ontvangst aarzelde Jo op den drempel, en fluisterde erg verlegen:

"Neem me niet kwalijk, ik zocht naar het kantoor van 'De Wekelijksche
Vulkaan'; ik wou mijnheer Dashwood graag spreken."

Omlaag kwam het hoogste paar hielen, overeind rees de rookerigste
heer, en zorvuldig en liefkoozend zijn sigaar in de hand houdende,
naderde hij met een knikje en een gezicht, waarop niets dan slaap te
lezen stond. Gevoelende dat zij op de een of andere manier de zaak
ten einde moest brengen, haalde Jo haar manuscript voor den dag,
en met wangen, die met elken zin rooder en rooder werden, stamelde
zij brokstukken van de kleine toespraak, die zij zoo zorgvuldig voor
deze gelegenheid had bedacht.

"Een van mijn vriendinnen verzocht mij--u dit verhaal--alleen als een
proefneming--aan te bieden--zij wilde graag uw oordeel weten--en als
u dit beviel, zou zij wel meer willen schrijven."

Terwijl zij bloosde en stamelde, had de heer Dashwood het manuscript
ter hand genomen, en, het met een paar vuile vingers doorbladerend,
een critischen blik over de net beschreven bladzijden laten dwalen.

"Dit is geen eerste proefneming, denk ik?" vroeg de uitgever,
bemerkende dat de pagina's genommerd, slechts aan éen zijde beschreven
en niet met een lint (dat zeker teeken van een eerstbeginnende)
waren samengebonden.

"Neen, mijnheer; zij heeft eenige ondervinding, en behaalde al een
prijs met een verhaal in de 'Blarneystone Banier.'"

"Ah, zoo?" en de heer Dashwood wierp een haastigen blik langs Jo,
die haar, met al wat zij aan had, van het lint op haar hoed, tot de
knoopen van haar laarzen toe, scheen op te nemen. "U kunt het hier
laten, als u wilt; wij hebben op 't oogenblik meer van dit soort
van dingen liggen dan wij kunnen gebruiken, maar ik zal het eens
doorloopen, en u de volgende week antwoord geven."

Jo was volstrekt niet geneigd het achter te laten, want mijnheer
Dashwood beviel haar in 't geheel niet; maar onder deze omstandigheden
kon zij niet anders doen dan buigen en wegwandelen, waarbij zij
bizonder lang en statig scheen, zooals gewoonlijk wanneer zij
geraakt of verbluft was. Op dit oogenblik was zij beide; want
de veelbeteekenende blikken, die de heeren wisselden, hadden haar
duidelijk getoond, dat haar kleine draaierij van "de vriendin" als een
uitmuntende grap beschouwd werd; en een gelach, veroorzaakt door een
onverstaanbare opmerking van den uitgever, terwijl hij de deur sloot,
voltooide haar nederlaag. Half besloten hier nooit terug te keeren
ging zij naar huis, en joeg haar boosheid op de vlucht, door uit
alle macht boezelaars te naaien; en na een paar uur was zij genoeg
gekalmeerd, om over het heele tooneel te lachen, en naar de volgende
week te verlangen.

Toen zij voor de tweede maal ging, was de heer Dashwood tot haar groote
vreugde alleen. Hij scheen ook nu niet zóo verdiept in zijn sigaar,
dat hij zijn manieren vergat--zoodat de tweede ontmoeting Jo veel
minder zwaar viel dan de eerste.

"Wij zullen het verhaal opnemen (uitgevers spreken nooit van 'ik')
als u geen bezwaar hebt tegen eenige veranderingen. Het is te lang,
maar wanneer u de plaatsen die ik gemerkt heb, schrapt, zal het juist
de vereischte lengte krijgen," zei hij op drogen toon.

Jo herkende nauwelijks haar eigen manuscript, zoo verkreukeld en
vol teekentjes waren de bladzijden en volzinnen; maar met een gevoel
als van een teedere moeder, die men voorstelt de beentjes van haar
zuigeling af te snijden, opdat hij in de nieuwe wieg moge passen, zag
ze de aangestreepte passages na, en bemerkte met verbazing, dat al de
zedekundige overwegingen, die zij er zoo zorgvuldig--als een tegenwicht
voor het al te romantische--tusschen verspreid had, geschrapt waren.

"Maar mijnheer, ik dacht dat ieder verhaal een soort van moreele
strekking moest hebben, en daarom zorgde ik, dat ten minste een paar
van mijn zondaren berouw kregen."

De ernst, die den uitgever paste, maakte plaats voor een glimlach,
want Jo had haar "vriendin" vergeten, en sprak zooals alleen een
schrijfster zou kunnen spreken.

"Ja, maar de menschen verlangen geamuseerd, niet bepreekt te worden,
weet u. Zedeleer wordt tegenwoordig niet verkocht," hetgeen, tusschen
twee haakjes, geen volkomen juiste opmerking was.

"U meent dus, dat het met deze veranderingen bruikbaar zou zijn?"

"Ja, de intrige is nieuw, en vrij aardig uitgewerkt--de stijl en dat
is goed," antwoordde mijnheer Dashwood minzaam.

"Wat is--ik meen, wat geeft u--" begon Jo, niet wetende, hoe zij zich
't best zou uitdrukken.

"O, ja,--wel, wij geven van vijf en twintig tot dertig dollar voor
dingen van dien aard, en betalen bij verschijning," antwoordde de
heer Dashwood, alsof dit punt hem ontgaan was; men zegt, dat zulke
kleinigheden dikwijls de aandacht van uitgevers ontsnappen.

"Heel goed, u kunt het plaatsen," zei Jo, voldaan het verhaal
teruggevende, want na al haar geschrijf voor een dollar de kolom,
scheen zelfs vijf en twintig haar een mooi honorarium toe.

"Mag ik mijn vriendin vertellen, dat u een volgend verhaal ook wel
plaatsen wilt, als het beter is dan dit?" vroeg Jo, die haar kleine
vergissing niet had bemerkt en stoutmoediger was geworden door
haar succes.

"Wel, wij zullen zien; kunnen het niet vast beloven. Zeg haar,
dat zij het kort en piquant moet maken, en zich niet om de moraal
bekommeren. Welken naam zou uw vriendin er onder willen plaatsen?" Dit
laatste op achteloozen toon.

"Geen naam, als 't u blieft; zij verlangt haar eigen naam niet bekend
te maken, en zij heeft geen pseudoniem," antwoordde Jo, ondanks zich
zelve blozende.

"Zooals zij verkiest natuurlijk. Het verhaal zal de volgende week
verschijnen; komt u het geld halen, of zal ik het zenden?" vroeg de
uitgever, nieuwsgierig wie zijn nieuwe medewerkster was.

"Ik zal er om komen; goeien morgen, mijnheer."

Toen zij vertrokken was, stak de heer Dashwood de beenen in de lucht,
met de vriendelijke opmerking: "arm en trotsch als naar gewoonte,
maar zij is bruikbaar."

Volgens de aanwijzingen van haar uitgever stortte Jo zich hals over
kop in de troebele zee van sensatieromans, maar dank zij het reddend
touw, dat haar door een vriend werd toegeworpen, kwam zij weer boven,
en de duikeling deed haar geen kwaad.

Evenals de meeste jonge schrijfsters zocht zij buitenslands naar
karakters en tooneelen; bandieten, graven, zigeuners, nonnen en
hertoginnen verschenen op haar tooneel, en speelden hun rollen
met zooveel durf en bezieling, als de verslinders maar konden
verlangen. Op zulke kleinigheden als taal, stijl, interpunctie, en
waarschijnlijkheid, letten haar lezers al heel weinig, en mijnheer
Dashwood vergunde haar genadig zijn kolommen tegen den laagsten
prijs te vullen, het niet noodig keurende haar te vertellen, dat
de ware reden van deze gastvrijheid het feit was, dat een zijner
gewone werkpaarden, elders beter salaris gevonden en hem in den steek
gelaten had.

Weldra begon zij belang in het werk te stellen, want haar plat
beursje werd dik en rond, en de kleine schat, die Betsy in staat zou
stellen den volgenden zomer naar buiten te gaan, groeide langzaam
maar zeker aan.

Slechts één ding belette haar volkomen tevreden te zijn, en wel,
dat zij het niet naar huis schreef. Zij vreesde, dat haar vader en
moeder het niet zouden goedkeuren--en zij wilde maar liever eerst haar
eigen gang gaan, en daarna vergeving vragen. Het was heel gemakkelijk
haar geheim te bewaren, want haar verhalen verschenen naamloos;
de uitgever had natuurlijk spoedig uitgevonden, wie zij was, maar
beloofde te zwijgen; en o wonder, hij hield zijn woord.

Zij meende, dat het haar geen kwaad zou doen, want zij nam zich ernstig
voor, niets te schrijven, waarover zij zich zou moeten schamen, en
zij stilde al de kloppingen van haar geweten door voorstellingen van
het gelukkig oogenblik, waarop zij met haar verdiende schatten voor
den dag komen en over haar welbewaard geheim lachen zou.

Maar mijnheer Dashwood keurde alle verhalen af, die niet spannend
en sensationeel waren; en daar die sensaties niet veroorzaakt konden
worden, zonder de zielen van de lezers zooveel mogelijk te pijnigen,
moesten geschiedenis en verdichting, land en zee, wetenschap en kunst,
gerechtshoven en krankzinnigen-gestichten, voor dat doel geplunderd
worden. Jo bemerkte spoedig, dat haar jeugdige ervaring haar slechts
zelden een blik vergund had in de tragische wereld, die de maatschappij
ondermijnt; en de zaak uit een materieel oogpunt beschouwende, zette
zij zich met den haar eigen ijver aan het werk, om haar tekortkomingen
in dezen aan te vullen. In haar vurig verlangen om onderwerpen voor
haar verhalen te vinden, en ten minste de intriges oorspronkelijk
te doen zijn, al liet dan ook de uitvoering wat te wenschen over,
doorsnuffelde zij de dagbladen om ongelukken, wonderlijk-toevallige
gebeurtenissen en misdaden op te zoeken; zij wekte de achterdocht op
van houders van leesbibliotheken, door daar boeken over vergiften
te vragen; zij bestudeerde aandachtig de boevengezichten, die zij
op straat tegenkwam, en alle karakters, goede of slechte, die haar
omringden; zij dolf van onder het stof der tijden, zulke oude verhalen
en feiten op, dat zij even goed als nieuw waren, en zocht, voor zoover
haar beperkte gelegenheden het toelieten, aanraking met dwaasheid,
zonde en ellende. Hoewel Jo zich verbeeldde het zoo een heel eind te
brengen, begon ze onbewust eenige van de meest teedere eigenaardigheden
van het vrouwelijk karakter te ontheiligen. Al schrijvende leefde
ze in slecht gezelschap, en hoewel dit slechts in haar verbeelding
bestond, oefende het toch invloed op haar uit, want zij voedde hart
en geest met schadelijk voedsel, en liep gevaar iets van haar reine
natuur te verspelen, door een voorbarige kennismaking met de donkere
zijde des levens, die maar al te vroeg ons aller deel wordt.

Zij begon dit wel eenigszins te gevoelen zonder het nog helder
in te zien, want het veelvuldig beschrijven van de hartstochten
en gevoelens van anderen, deed haar haar eigene bestudeeren en
ontleden--een ziekelijke gewoonte, waaraan gezonde jonge menschen
zich niet licht overgeven. Maar het kwaad straft altijd zich zelf,
en Jo's straf kwam juist op het rechte oogenblik.

Ik weet niet, of het de studie van Shakespeare was, die haar een
beter inzicht in het menschelijk karakter verschafte, of wel haar
natuurlijk vrouwelijk instinct voor wat eerlijk, moedig en krachtig is,
maar terwijl Jo haar denkbeeldige helden met alle mogelijke deugden
en ondeugden toerustte, begon zij een levenden held te ontdekken,
die haar, in weerwil van veel menschelijke onvolmaaktheden, sterk
interesseerde.

Mijnheer Bhaer had haar in een hunner gesprekken aangeraden,
eenvoudige, ware en aantrekkelijke karakters te bestudeeren, als de
beste oefening voor een schrijfster; Jo hield hem aan zijn woord door
hemzelf tot het voorwerp van haar studie te maken--een handelwijze
die hem ten hoogste verbaasd zou hebben, als hij het geweten had, want
de waardige professor dacht zeer nederig over zijn eigen verdiensten.

De vraag, waarom ieder van hem hield, trok eerst Jo's aandacht. Noch
rijk, noch aanzienlijk, noch jong, noch knap van uiterlijk--volstrekt
niet wat men begaafd, indrukwekkend, of schitterend noemt, bezat hij
het aantrekkelijke van een helder brandend vuur, en het scheen even
natuurlijk, dat de menschen zich om hem verzamelden als om een warmte
uitstralenden haard. Hij was arm, maar scheen toch altijd iets te
kunnen weggeven; hij was een vreemdeling, maar ieders vriend; hij was
niet jong meer, maar zoo vroolijk als een schooljongen; niet knap en
wat vreemd van uiterlijk,--en toch scheen zijn gelaat velen schoon toe,
en vergaf ieder hem gaarne zijn eigenaardigheden. Jo sloeg hem dikwijls
gade, om uit te vinden wàt het toch was, dat allen zoo aantrok, en ten
laatste kwam zij tot het besluit, dat zijn groote welwillendheid dit
wonder teweegbracht. Indien hij eenig verdriet mocht hebben, dat hem
drukte, dan hield hij dit zorvuldig verborgen, en keerde hij de wereld
alleen zijn zonnigen kant toe. Er waren rimpels op zijn voorhoofd;
maar de Tijd scheen hem vriendelijk te behandelen, gedachtig aan zijn
vriendelijkheid jegens anderen. De welwillende lijnen rondom zijn
mond waren de sporen van vele vriendschappelijke woorden en opwekkende
glimlachjes, zijn oogen keken nooit koud of ongevoelig, en zijn groote
hand gaf een stevigen, warmen druk, die welsprekender was dan woorden.

Zelfs zijn kleederen schenen iets van de gastvrije natuur van hun
eigenaar te hebben overgenomen. Zij zagen er uit, alsof zij op
hun gemak waren en hem gaarne op zijn gemak deden zijn; zijn wijd
vest deed denken aan het ruime hart, dat er onder klopte; zijn oude
jas had iets gezelligs, en de diepe zakken toonden duidelijk aan,
dat kleine handjes er dikwijls ledig ingingen en vol weer uitkwamen;
zelfs zijn laarzen waren rond goedhartig, en zijn boorden nooit stijf
en schrijnend, zooals die van anderen dikwijls.

"Dat is het," zei Jo tot zichzelf, toen zij ten laatste ontdekte,
dat hartelijke welwillendheid jegens zijn medemenschen, zelfs een
gezetten Duitschen leeraar, die zijn middagmaal gretig verorberde,
zelf zijn kousen stopte, en den afschuwelijken naam van Bhaer droeg,
in elks oogen schoon en waardig kon doen schijnen.

Jo stelde goedheid wel op hoogen prijs, maar ze bezat ook een echt
vrouwelijken eerbied voor kennis, en een kleine ontdekking die zij
omtrent den professor deed, verhoogde sterk haar achting voor hem.

Hij sprak nooit over zich zelf, en niemand wist, dat hij in zijn
geboortestad algemeen geacht en geëerd was om zijn geleerdheid
en rechtschapenheid, totdat een zijner landslieden hem eens kwam
opzoeken en in een gesprek met juffrouw Norton dit feit aan den dag
bracht. Jo vernam het van haar, en was er des te meer mee ingenomen,
omdat mijnheer Bhaer er nimmer van gesproken had. Zij was er trotsch
op, dat hij, hoewel in Amerika slechts een arm taalonderwijzer,
in Berlijn een geacht professor was, en zijn nederig werkzaam leven
ontleende aan deze ontdekking een lichtglans van schoonheid en poëzie.

En nog een betere gave dan intellect openbaarde zich op de meest
onverwachte wijze. Juffrouw Norton was lid van een letterkundigen
kring, waar Jo zonder haar nooit toegang zou hebben gehad. Zij stelde
belang in het werkzame jonge meisje, en overlaadde Jo, zoowel als den
professor, met vele gunstbewijzen van dien aard. Op zekeren avond nam
zij beiden mee naar een deftig diner, dat ter eere van verscheiden
beroemde geleerden gegeven werd.

Jo ging er heen in een stemming van nederig ontzag en aanbidding voor
de sterren, die zij met jeugdig vuur van verre vereerd had. Maar
haar eerbied voor het genie onderging dien avond een gevoeligen
schok, en eerst na langen tijd kon zij bekomen van de ontdekking,
dat die verheven schepselen bij slot van rekening toch slechts gewone
stervelingen waren. Toen zij het waagde een beschroomd bewonderenden
blik te werpen op den dichter, wiens regelen deden denken aan een
wezen, gevoed met hemelsch vuur, dauw en ambrozijn, zag zij hem,
o bittere ontgoocheling! de verschillende gerechten verslinden
met een gretigheid en haast, die zijn intellectuëele wangen deden
gloeien. Gegriefd wendde ze zich van hem af als van een gevallen
godheid, om weldra tot andere ontdekkingen te komen, die haar
romantische illusies in rook deden opgaan. De groote romanschrijver
bewoog zich tusschen twee wijnflesschen, met de regelmatigheid van
een slinger; de beroemde godgeleerde maakte openlijk het hof aan
een der madame de Staëls van die dagen, die met oogen als messen
een tweede Corinne gadesloeg, welke haar op de lieftalligste manier
bespotte, nadat zij haar de loef had afgestoken in het betooveren van
den diepzinnigen philosoof, die nu wijsgeerig thee zat te drinken,
en naar allen schijn begon te dommelen--daar de spraakzaamheid der
dame hem het antwoorden onmogelijk maakte. De wetenschappelijke
celebriteiten vergaten hun schelpdieren en ijsperioden, en spraken
over kunst, terwijl zij zich van ganscher harte wijdden aan oesters en
ijsdranken; de jonge musicus, die als een tweede Orpheus de gansche
stad in verrukking bracht, praatte over paarden, en de eenige daar
aanwezige vertegenwoordiger van den Britschen adel was bij ongeluk
de meest alledaagsche persoonlijkheid van de geheele partij.

Eer de avond half om was, gevoelde Jo zich zoo gedésillusioneerd, dat
zij in een hoekje ging zitten om wat te bekomen. Prof. Bhaer, die ook
eenigszins uit zijn element scheen te zijn, voegde zich spoedig bij
haar, en weldra kwamen verscheiden wijsgeeren, ieder op zijn bizonder
stokpaardje, aandraven, om in dit afgezonderd hoekje een intellectueel
steekspel te houden. Het gesprek ging Jo's begrip mijlen ver te boven;
toch boeide het haar, hoewel Kant en Hegel vrijwel onbekende godheden,
en het Subjective en Objective onverstaanbare termen voor haar waren,
en het eenige, wat uit "haar innerlijk bewustzijn evolveerde", een
vreeselijke hoofdpijn was, toen alles was afgeloopen. Langzamerhand
werd het haar duidelijk, dat het heelal aan stukken was geplukt,
en, volgens de sprekers, naar oneindig beter grondregelen weer in
elkander gezet; dat het zoo goed als uitgemaakt was, dat godsdienst
niets beteekende, en het verstand de eenige God moest zijn. Jo wist
niets van philosophie of metaphysica, maar zij geraakte in een half
aangename, half pijnlijke opwinding, en had een gevoel alsof zij in
het oneindige rondzweefde, als een losgelaten luchtballonnetje.

Zij keek eens naar den professor, om te zien, hoe het hem beviel en
bemerkte, dat hij haar zoo grimmig aanstaarde, als zij hem nog nooit
had zien kijken. Hij schudde het hoofd, en wenkte haar om met hem mee
te gaan, maar zij was zoo verbaasd over de vrijheid van de speculatieve
philosophie, dat zij bleef zitten, om zoo mogelijk te weten te komen,
waaraan die wijze heeren van plan waren zich vast te houden, nadat
zij al de oude geloofs-overtuigingen hadden weggecijferd.

Nu was mijnheer Bhaer een bescheiden man, die niet spoedig met zijn
eigen meeningen voor den dag kwam; niet omdat hij ze niet bezat, maar
omdat zij hem te ernstig en te heilig waren, om er lichtvaardig over
te spreken. Toen hij zag, hoe Jo en verscheiden andere jongelieden
aangetrokken werden door dit schitterend intellectueel vuurwerk,
fronste hij de wenkbrauwen, brandend van verlangen om te spreken,
in zijn vrees dat de een of andere licht ontvlambare jeugdige ziel
mocht betooverd worden door de vuurpijlen, om eerst, als het feest
was afgeloopen, te ontdekken, dat zij niets overhielden dan een
uitgebranden stok en een geschroeide hand.

Hij verdroeg het, zoolang hij kon, maar toen zijn meening gevraagd
werd, werd hij warm in eerlijke verontwaardiging en verdedigde
den godsdienst met al de welsprekendheid der overtuiging--een
welsprekendheid, die zijn gebroken Engelsch welluidend, en zijn
alledaagsch gelaat schoon maakte. Hij had een harden strijd, want de
wijze heeren redeneerden goed, maar hij liet zich niet afschrikken,
wanneer hij geslagen was, en verdedigde zijn vaandel als een man.

Terwijl hij sprak schoof alles weer op de rechte plaats voor Jo's
geestesoog; en het oude geloof, dat reeds zoolang had stand gehouden,
scheen haar beter toe dan het nieuwe. God was geen blinde kracht,
en onsterfelijkheid geen aardig sprookje, maar een gezegende
werkelijkheid. Het was haar, alsof zij weer vasten grond onder de
voeten kreeg; en toen mijnheer Bhaer eindelijk ophield, tot zwijgen
gebracht, maar geen haarbreed overtuigd, had Jo wel in haar handen
willen klappen en hem bedanken.

Zij deed geen van beide; doch zij onthield het gehoorde, en gevoelde
de diepste achting voor den professor, want zij wist, hoeveel moeite
het hem had gekost daar te spreken, maar dat zijn geweten hem verboden
had te zwijgen. Zij begon in te zien, dat een vast karakter beter
is dan geld, aanzien, verstand of schoonheid; en te gevoelen, dat
indien grootheid, volgens de verklaring van een wijs man, bestaat uit
"oprechtheid, eerbied en welwillendheid"--haar vriend Friedrich Bhaer
niet alleen goed, maar groot was.

En deze overtuiging werd dagelijks sterker. Zij stelde prijs op zijn
achting, wenschte vurig, dat hij een goede opinie van haar mocht
hebben, en verlangde zijn vriendschap waard te worden; doch juist
toen die wensch het toppunt bereikt had, liep Jo gevaar alles te
verliezen. Het was het ongelukkig gevolg van een papieren steek. Op
zekeren avond kwam de professor namelijk binnen om Jo les te geven,
met een papieren soldatenmuts op het hoofd, die Tina hem had opgezet,
en die hij vergeten had af te nemen.

"Het is duidelijk, dat hij niet in den spiegel kijkt, eer hij naar
beneden komt," dacht Jo met een glimlach, terwijl hij "Guten Abend"
zei, en bedaard ging zitten, zonder te weten hoe 'n belachelijk
contrast er was tusschen zijn hoofddeksel en zijn onderwerp, want
hij begon haar "De Dood van Wallenstein" voor te lezen.

Ze zei eerst niets, want zij hoorde hem zoo graag in zijn hartelijken
lach uitbarsten, wanneer er iets grappigs voorviel, daarom wachtte zij,
tot hij het zou bemerken, en dacht er op het laatst zelf niet meer
aan, want een Duitscher Schiller te hooren voordragen is iets, dat
den hoorder geheel boeit. Op het lezen volgde een bizonder levendige
les, want Jo was dien avond in een vroolijke bui, en de papieren
muts deed haar oogen van pret glinsteren. De professor wist niet,
wat hij van haar denken moest, en hield eindelijk op, terwijl hij met
een onweerstaanbaar zachtzinnige verbazing vroeg: "Fräulein March,
waarom lacht gij uwen leeraar in zijn gezicht uit? Hebt gij geen
respect voor mij, dat gij zoo doet?"

"Hoe kan ik respect voor u hebben, mijnheer, als u vergeet uw hoed
af te nemen?" antwoordde Jo.

De afgetrokken professor bracht ernstig de hand naar het hoofd, voelde
den steek en nam dien af, keek Jo een oogenblik verbaasd aan, wierp
toen zijn hoofd achterover, en lachte als een vroolijke bas-viool.

"Ach, ik zie hem nu; dat is die ondeugd, Tina, die mij er zoo gek
doet uitzien met mijn muts. Wel, het is niets, maar ziet gij, als
deze les niet goed gaat, zult _gij_ hem ook dragen."

Maar de les ging gedurende eenige minuten in het geheel niet, want
zijn aandacht werd afgeleid door een plaatje op de muts; en terwijl
hij het papier openvouwde, zei hij met diepen afkeer:

"Ik wenschte, dat deze tijdschriften niet in het huis kwamen; zij
zijn niet goed voor kinderen om te zien, en voor jonge lieden om te
lezen. Het is niet goed, en ik heb geen geduld met hen, die kwaad
veroorzaken."

Jo keek naar het papier en zag een bekoorlijk plaatje van een
waanzinnige, een lijk, een moordenaar en een adder. Ze kon het niet
bewonderen, doch het gevoel, dat haar het blad deed omslaan was geen
afkeer, maar vrees, want voor een oogenblik meende zij, dat het een
exemplaar van "De Vulkaan" was. Gelukkig bleek dit niet het geval,
en haar schrik bedaarde, toen zij zich herinnerde, dat, al had haar
eigen verhaal er ingestaan, het haar toch niet kon verraden, daar
het niet onderteekend was. Maar zij had zichzelve al verraden door
haar schuldig gezicht, want hoewel de professor verstrooid heette,
zag hij meer dan de meeste menschen wel dachten.

Hij wist, dat Jo schreef, en hij was haar meer dan eens tegengekomen
bij de uitgevers-kantoren; maar daar zij er nooit van sprak, vroeg
hij er ook nooit naar, hoewel hij erg verlangend was haar werk eens
te zien. Nu viel het hem in, dat zij er zich mogelijk voor schaamde,
en dat deed hem leed. Hij zei niet tot zichzelf: "Het gaat mij niet
aan; ik heb geen recht er mij mee te bemoeien," zooals vele menschen
zouden gedaan hebben; hij bedacht alleen, dat zij jong en arm was,
ver van de beschermende liefde harer moeder en de zorg haars vaders;
en even snel en spontaan als hij zijn hand uitgestoken zou hebben om
een kind van den rand eener sloot terug te trekken, trachtte hij haar
te hulp te komen. Dit alles vloog door zijn ziel, maar hij verried
het door geen enkelen trek van zijn gelaat; en toen de courant was
omgekeerd, en Jo den draad in haar naald had gestoken, zei hij op
heel natuurlijken toon, maar heel ernstig:

"Ja, u heeft recht, dat u het wegschuift. Ik moet er niet aan denken,
dat goede jonge meisjes zulke dingen lezen. Zij mogen sommigen
bevallen, maar ik zou mijn jongens liever buskruit geven om mede te
spelen dan zulk ontuig."

"Misschien is niet alles slecht--alleen maar dwaas en onbeduidend;
en wanneer er vraag naar is, zie ik er geen kwaad in daaraan te
voldoen. Veel respectabele menschen maken een goed inkomen uit wat
men sensatie-romans noemt," antwoordde Jo, haar inhaalsel zoo stevig
inkrassende, dat haar speld overal kleine sleetjes achterliet.

"Er is ook vraag naar jenever, maar ik denk toch niet, dat u of ik
dien zou willen verkoopen. Als die respectabele menschen wisten,
hoeveel kwaad zij deden, zouden zij hun inkomen niet goed noemen. Zij
hebben geen recht, om vergif in de suikerboonen te doen, en ze door
kinderen te laten opeten. Neen, zij behoorden een oogenblikje er over
te denken, en liever de straat te gaan vegen, eer zij dit deden!"

Mijnheer Bhaer sprak met nadruk, en liep naar de kachel, terwijl hij
de courant in zijn hand verfrommelde. Jo zat onbeweeglijk, maar zag
er uit alsof het vuur uit haar gezicht sprong, en haar wangen gloeiden
nog, lang nadat de papieren muts in rook was opgegaan.

"Ik zou graag al de rest denzelfden weg opjagen," zei de professor,
terugkeerende met een gezicht, alsof hem een pak van het hart was
genomen.

Jo bedacht hoe 'n groote brandstapel gemaakt zou kunnen worden van al
de exemplaren, die zij op haar kamer bewaarde, en haar zuur verdiend
geld woog haar gedurende eenige oogenblikken zwaar op het hart. Toen
troostte zij zich met de gedachte: "Mijn verhalen zijn niet zooals dat;
zij zijn alleen maar onbeduidend, nooit slecht; ik hoef er dus niet
langer over te tobben," en haar boek opnemende vroeg zij heel ijverig:

"Zullen wij voortgaan, mijnheer? Ik zal nu goed oppassen."

"Dat wil ik hopen," was al wat hij antwoordde, maar hij bedoelde
meer dan zij dacht, en de ernstig vriendelijke blik, waarmee hij haar
aankeek, gaf haar een gevoel, alsof de woorden "Wekelijksche Vulkaan"
met groote letters op haar voorhoofd gedrukt stonden.

Zoodra zij in haar kamer kwam, haalde zij de couranten voor den dag
en las zorgvuldig al haar verhalen over. Daar mijnheer Bhaer wat
zwak van gezicht was, gebruikte hij soms een lorgnet. Jo had het
eens geprobeerd en met een glimlach gezien, hoe sterk het den fijnen
druk van haar boek vergrootte; nu scheen zij ook den geestelijken
of den zedelijken bril van den professor opgezet te hebben, want de
gebreken van haar ongelukkige verhalen staarden haar grijnzend aan,
en vervulden haar met verslagenheid.

"Zij _zijn_ 'ontuig' en zij zullen gauw nog iets ergers worden, als
ik er mee voortga, want het een is al schokkender dan het ander. Ik
ben blindelings voortgegaan, en heb, alleen om het geld, mijzelve
en anderen kwaad gedaan;--ik weet, dat het zoo is--want ik kan dat
prulwerk niet in koelen bloede lezen, zonder er mij gruwelijk over
te schamen; en wat zou ik beginnen, als zij ze thuis eens lazen of
mijnheer Bhaer ze in handen kreeg?"

Bij die gedachte werd Jo vuurrood, en stopte het heele pak in den
haard, op gevaar af van door den fellen gloed brand in den schoorsteen
te veroorzaken.

"Ja, dat is de beste plaats voor zulken ontvlambaren onzin! Ik geloof,
dat ik nog beter deed met het huis in brand te steken, dan toe te
laten dat anderen door mijn buskruit in de lucht vliegen," dacht Jo,
terwijl zij "De Demon van den Jura" als een klein zwart hoopje met
vurige oogen zag wegschrompelen.

Maar toen van al haar werk der drie laatste maanden niets was
overgebleven dan een hoop asch en het geld in haar beurs, bleef Jo
met een triest gezicht op den grond zitten, onzeker wat zij met haar
honorarium moest beginnen.

"Ik denk, dat ik _tot nog toe_ niet veel kwaad heb uitgericht, en dat
ik het dus wel mag houden als een vergoeding voor mijn tijdverlies,"
besloot zij na lang nadenken, terwijl zij er ongeduldig bijvoegde:
"Ik zou haast wenschen maar geen geweten te hebben, het is zoo
lastig! Als ik er niet om gaf, of ik goed handelde, en geen spijt had
als ik iets verkeerds deed, zou ik heerlijk vooruit komen. Ik wou soms,
dat Vader en Moeder niet altijd zoo verschrikkelijk precies op zulke
dingen waren geweest."

Jo schreef geen sensatie-verhalen meer, overtuigd dat het geld, wat zij
er mee verdiende, niet opwoog tegen het kwaad, dat zij stichtte; maar
verviel nu, zooals meer het geval is met menschen van haar karakter,
in een ander uiterste. Zij bestudeerde de werken van langdradige,
degelijke ouderwetsche schrijfsters, en schreef toen een verhaal,
dat eigenlijk eerder een verhandeling of een preek mocht heeten,
zoo vreeselijk zedekundig was het. Van het begin af aan was ze er
niet bizonder gerust op; want haar levendig temperament en rijke
phantasie gevoelden zich in dien nieuwen trant even weinig thuis, als
zij zelf zich op een gemaskerd bal thuis zou voelen, in het stijve
en lastige kostuum uit een vorige eeuw. Dit juweel van leerzame
braafheid bracht zij op verscheiden plaatsen ter markt, zonder een
kooper te vinden; zoodat zij er toe neigde, met den heer Dashwood
te verklaren, dat zedepreeken niet verkocht worden. Toen probeerde
zij een kinderverhaal, dat zij had kunnen plaatsen, als zij niet zoo
geldzuchtig was geweest, om er een goede som voor te willen maken. De
eenige uitgever, die haar genoeg bood, om het haar der moeite waard
te doen zijn, in deze richting verder te gaan, was een waardig heer,
die zich geroepen voelde de heele wereld tot zijn bizonder geloof te
bekeeren. Maar hoe graag Jo ook voor kinderen schreef, kon zij er
niet in toestemmen, al haar ondeugende jongens door beren te laten
opeten, of door woedende stieren te laten verscheuren; evenmin om al
de brave Hendrikken te beloonen met allerlei soort van zegeningen;
van vergulde suikerboonen af tot een engelenwacht toe, als zij, met
psalmen of gezangen op hun stamelende lipjes, dit leven verlieten. Deze
proefnemingen liepen dus op niets uit, en Jo schoof haar inktkoker
terzijde, en zei in een aanval van gezonde nederigheid:

"Ik weet niets, ik zal dus dienen te wachten, tot ik een gelukkige
ingeving krijg en onderwijl 'de straat vegen' als ik niets beter
doen kan; dat is in ieder geval 'eerlijk' werk; en dit besluit was
een duidelijk bewijs, dat haar tweede tuimeling van den boonenstaak
haar goed had gedaan."

Terwijl deze innerlijke omwentelingen plaats grepen was haar uitwendig
leven even bezig en kalm als te voren, en wanneer zij soms ernstig en
neerslachtig keek, was er niemand, die het opmerkte, dan professor
Bhaer. Hij deed het zoo stil, dat Jo volstrekt niet gewaar werd,
dat hij haar gadesloeg om te zien, of zij met zijn vermaning haar
voordeel gedaan had; maar zij stond de proef door, en hij was voldaan,
want hoewel er geen woord tusschen hen over gewisseld werd, begreep
hij zeer goed, dat zij het schrijven er aan gegeven had. Hij giste
het niet alleen uit het feit, dat haar rechtermiddenvinger niet
langer een en al inkt was, maar zij bracht haar avonden beneden
door, vertoonde zich niet meer in de buurt der uitgeverskantoren,
en studeerde met een volharding en een geduld, die hem bewezen,
dat zij van plan was haar geest, zij het al niet met aangename,
dan ten minste met nuttige dingen bezig te houden.

Hij hielp haar op allerlei manieren, betoonde zich een waar vriend,
en Jo was gelukkig; want terwijl zij haar pen liet rusten, leerde
zij nog wat anders behalve Duitsch, en legde ze den grondslag tot
den sensatie-roman van haar eigen leven.

Het was een prettige en een lange winter, want zij bleef tot Juni
bij mevrouw Kirke. Iedereen was bedroefd toen die tijd aanbrak;
de kinderen waren ontroostbaar, en al het haar van mijnheer Bhaer
stond recht overeind, daar hij het altoos naar alle kanten opstreek,
wanneer hem iets hinderde.

"Gij gaat nu naar huis? Ach, gij zijt gelukkig, dat gij een tehuis
hebt om heen te gaan," zei hij, toen zij het hem vertelde, en verder
zat hij zwijgend in een hoekje aan zijn baard te plukken, terwijl
zij dien laatsten avond haar kleine receptie hield.

Zij zou vroeg in den morgen vertrekken; daarom nam zij des avonds
van allen afscheid, en toen zijn beurt kwam, zei zij hartelijk:

"Nu, mijnheer Bhaer, vergeet niet, wanneer gij ooit onzen kant uitkomt,
ons te komen bezoeken. Ik zou het u nooit vergeven, als u het niet
deed, want ik hoop, dat allen thuis mijn vriend zullen leeren kennen."

"Waarlijk? zal ik komen?" vroeg hij, terwijl hij haar met een
verlangenden blik aanzag, dien zij echter niet opmerkte.

"Ja, toe, komt u in de volgende maand; dan promoveert Laurie, en
het zou wel aardig voor u zijn, eens een Amerikaansche promotie bij
te wonen."

"Dat is uw beste vriend, van wien gij spreekt?" vroeg hij op
veranderden toon.

"Ja, mijn jongen, Teddy; ik ben heel trotsch op hem, en zou erg graag
willen, dat u hem zag."

Bij deze woorden keek Jo op, zonder aan iets anders te denken dan
aan haar eigen genoegen, wanneer zij hen aan elkander zou voorstellen.

Een zeker iets in de oogen van prof. Bhaer deed haar plotseling
bedenken, dat zij mogelijk in Laurie iets meer dan een besten vriend
zou vinden, en juist omdat zij wenschte niets bizonders te laten
blijken, begon zij te blozen, en hoe meer zij probeerde dit niet te
doen, hoe rooder zij werd. Als zij Tina niet op schoot had gehad,
zou zij niet geweten hebben wat te beginnen. Gelukkig kreeg het kind
den inval om haar te kussen, waardoor zij haar gezicht een oogenblik
verbergen kon, in de hoop, dat de professor het niet zou zien. Maar
hij zag het, en de voorbijgaande uitdrukking van smart op zijn gelaat
maakte weer voor de gewone kalmte plaats, terwijl hij hartelijk zeide:

"Ik vrees, dat ik daarvoor geen tijd zal vinden, maar ik wensch
den vriend veel succes, en u alle mogelijk geluk; God zegene u!" en
hiermee drukte hij haar hartelijk de hand, nam Tina op den schouder,
en ging heen.

Toen de jongens naar bed waren, zat hij nog lang voor het vuur, met een
pijnlijken trek om zijn mond, en een drukkend gevoel van heimwee in het
hart. Eén oogenblik, toen hij zich Jo weer voorstelde zooals zij daar
zat, met het kind op haar schoot, en die ongewoon zachte uitdrukking
in de oogen, verborg hij zijn gezicht in de handen, en dwaalde toen
door de kamer, alsof hij iets zocht, wat hij niet vinden kon.

"Het is niet voor mij; ik moet er niet meer op hopen," zei hij tot
zichzelf met een zucht, die bijna een kreun mocht heeten; toen, alsof
hij zich berispte over het verlangen, dat hij niet kon bedwingen,
ging hij zacht de slaapkamer binnen, kuste de twee krulkopjes, haalde
zijn zelden gebruikten meerschuimer voor den dag, en opende zijn Plato.

Hij deed manmoedig zijn best; maar ik geloof niet, dat hij in een
paar wilde jongens, een pijp, of zelfs in den goddelijken Plato, een
voldoende vergoeding vond voor een vrouw, een kind en een eigen tehuis.

Hoe vroeg het ook was, ging hij den volgenden morgen naar het station
om Jo te zien vertrekken; en aan hem had zij het te danken, dat zij
haar reis begon, met de herinnering aan een vriendelijk gelaat,
dat haar een vaarwel toeknikte, met een bosje viooltjes om haar
gezelschap te houden, en bovenal met de blijde gedachte in het hart:
"Zie zoo, de winter is voorbij; ik heb geen boeken geschreven, geen
fortuin gemaakt, maar ik heb een goed vriend gevonden, en ik zal mijn
best doen hem levenslang te behouden."





HOOFDSTUK XII.

HARTELEED.


Wat Laurie's beweegreden ook mocht geweest zijn, het "pompen" van het
laatste jaar bleek niet tevergeefs, want hij promoveerde met lof,
en sprak zijn Latijnsche oratie uit "met de bevalligheid van een
Philippo en de welsprekendheid van een Demosthenes," zooals zijn
vrienden zeiden. Zij waren allen tegenwoordig--zijn grootvader, zoo
trotsch en gelukkig! mijnheer en mevrouw March, John en Meta, Jo en
Betsy, en allen verheugden zich over hem, met die oprechte bewondering,
waarover jongelui op het oogenblik zelf zoo luchtig denken, maar die
hun bij latere triomfen in de wereld niet licht te beurt valt.

"Ik moet voor dat vervelende souper hier blijven, maar ik kom
morgenavond vroeg thuis. Loopen jullie mij als naar gewoonte tegemoet,
meisjes?" vroeg Laurie, toen hij 's avonds van dien blijden dag de
zusters in het rijtuig hielp.

Hij zei "meisjes" maar hij meende Jo,--want zij was de eenige die
nog aan de oude gewoonte getrouw bleef; zij had het hart niet om haar
knappen, gelauwerden jongen iets te weigeren, en antwoordde hartelijk:

"Ik zal komen, Teddy, weer of geen weer, en voor je uit wandelen om
'Ziet, hij komt, met eer gekroond' te spelen op een Davids-harp."

Laurie dankte haar met een blik, die haar met een plotselingen schrik
deed denken: "O, hemel! Ik vrees, dat hij iets zal zeggen, en wat
moet ik dan beginnen?"

Een avond-overdenking en een drukke morgen deden haar angst wat
bedaren, en na zich onder het oog te hebben gebracht, dat zij niet zoo
ijdel moest zijn te verwachten, dat menschen haar liefdesverklaringen
zouden gaan doen, als zij hun alle reden gegeven had om te begrijpen,
wat haar antwoord zou wezen, ging zij op den bepaalden tijd van
huis, in de hoop, dat Teddy haar niet zou noodzaken zijn ongelukkige
gevoelens te kwetsen. Een bezoek bij Meta en een verkwikkende omhelzing
van Daisy en Demi-John, gaven haar nieuwe kracht voor het tête-à-tête,
maar toen zij een rijzige gedaante in de verte zag aankomen, gevoelde
zij toch een sterke begeerte om terug te keeren en weg te loopen.

"Waar is de Davids-harp, Jo?" riep Laurie haar toe, zoodra hij dicht
genoeg genaderd was om zich te doen verstaan.

"Vergeten!" en Jo schepte nieuwen moed, want die begroeting kon
moeilijk verliefd genoemd worden.

Bij zulke bizondere gelegenheden als deze, nam ze vroeger altijd
heel zusterlijk zijn arm, maar dezen keer deed zij het niet, en
hij maakte er geen aanmerking over--wat een "veeg" teeken was--maar
praatte gejaagd voort over allerlei gezochte onderwerpen, tot zij aan
het smalle paadje kwamen, dat door het boschje naar huis leidde. Toen
begon hij langzamer te loopen, verloor zijn welbespraaktheid, en trad
er nu en dan een drukkende pauze in. Om de conversatie van een nieuwe
bezwijming te redden, begon Jo haastig:

"Nu mag je wel eens een flinke, lange vacantie nemen."

"Dat ben ik ook van plan."

Een zeker iets in zijn beslisten toon deed Jo haastig opzien, en
bemerken dat zijn blik op haar rustte met een uitdrukking, die haar
duidelijk aantoonde, dat het gevreesde oogenblik genaderd was. Zij
hief de handen smeekend op en zei:

"Neen, Teddy, _alsjeblieft_ niet!"

"Ik wil het zeggen, en je _moet_ mij aanhooren. Het geeft niets, Jo;
wij moeten er over spreken, en hoe eerder wij het doen, hoe beter
het voor ons beiden is," antwoordde hij, plotseling aangedaan en
opgewonden wordende.

"Zeg dan maar wat je wilt; ik zal luisteren," zei Jo met wanhopige
onderwerping.

Laurie was nog een jeugdig minnaar, maar hij meende het ernstig,
en hij was vast besloten het nu "uit te maken," al moest hij het
ook met den dood bekoopen; daarom stortte hij zich met de hem eigene
onstuimigheid in zijn onderwerp, en vervolgde met een bevende stem,
die hij te vergeefs met alle macht in bedwang trachtte te houden:

"Ik heb je altijd liefgehad, zoolang ik je gekend heb, Jo--ik kon er
niets tegen doen, je bent zoo goed voor mij geweest; ik heb getracht
het je te toonen, maar je wou het niet toelaten. Maar nu moet je
naar mij luisteren, en mij antwoord geven, want ik _kan_ niet langer
zoo voortleven!"

"Ik had je dit zoo graag willen besparen; ik dacht, dat je wel zou
begrijpen--" begon Jo, die het antwoorden nog moeilijker vond, dan
zij gevreesd had.

"Dat weet ik wel; maar meisjes zijn zoo wonderlijk, dat je nooit recht
kunt weten, wat zij willen. Zij zeggen 'neen,' als zij 'ja' meenen, en
zijn in staat iemand alleen voor de grap buiten zichzelf te brengen,"
antwoordde Laurie, zich achter een onloochenbaar feit verschuilende.

"_Ik_ niet. Ik heb niets gedaan om je zoo van mij te doen houden,
en ik ben weggegaan om dit, zoo mogelijk, te voorkomen."

"Dat dacht ik wel; het was net iets voor jou, maar 't heeft niets
geholpen. Ik kreeg er je des te liever om, en deed al mijn best om 't
je naar den zin te maken; ik gaf er het biljarten aan en alles waar jij
maar iets tegen hadt, en wachtte, en klaagde nooit, omdat ik hoopte,
dat je mij nog wel zou lief krijgen, hoewel ik niet half goed genoeg
ben"--hier volgde een snik, die niet bedwongen had kunnen worden;
daarom sloeg hij boterbloempjes stuk met zijn wandelstok, tot dat
"drommelsche brok" in zijn keel wat gezakt zou wezen.

"Ja, dat ben je wel, je bent veel te goed voor mij, en ik ben je
zoo dankbaar, en zoo trotsch op je, en ik houd zooveel van je! 'k
Begrijp eigenlijk niet, waarom ik je niet zoo lief kan hebben, als
je verlangt. Ik heb mijn best gedaan, maar ik kan mijn gevoel niet
veranderen, en het zou een leugen zijn, als ik zei, dat ik het deed,
terwijl het niet zoo is."

"_Wezenlijk_, Jo?"

Hij stond stil en nam bij deze vraag haar beide handen in de zijne,
met een blik, dien zij niet spoedig zou vergeten.

"_Wezenlijk_, Teddylief."

Zij waren nu in het boschje--dicht bij het hek: en toen de laatste
woorden met moeite over Jo's lippen waren gekomen, liet Laurie haar
handen los, en keerde zich om, alsof hij verder wilde gaan, maar voor
de eerste maal in zijn leven was een teleurstelling hem te machtig;
hij verborg zijn gezicht tegen den met mos begroeiden paal en stond
zoo stil, dat het Jo angstig om 't hart werd.

"O Teddy, het spijt mij zoo, het spijt mij zoo vrééselijk; ik zou
mij zelf wel willen doodsteken, als dat iets helpen kon. Ik wou,
dat je het niet zoo hoog opnam, ik kan het niet helpen; je weet,
dat liefde zich niet dwingen laat!" riep Jo, bedroefd en berouwvol,
terwijl zij hem zachtjes de hand op den schouder legde en aan dien
lang verleden morgen dacht, toen hij haar zoo vertroost had.

"Soms lukt het, als je 't probeert," klonk een gesmoorde stem van
den paal.

"Ik geloof niet, dat het dan de rechte soort van liefde is, en ik
zou het liever niet probeeren," was het vastbesloten antwoord.

Toen volgde een lange pauze, waarin de distelvink vroolijk zong en
het lange gras in den wind ritselde. Daarna begon Jo zeer ernstig,
terwijl zij ging zitten op een steen bij het hek.

"Laurie, ik moet je iets zeggen."

Hij schrikte, alsof hij door een schot getroffen werd, wierp het
hoofd achterover en riep op woesten toon:

"Vertel me _dat_ niet, Jo; ik zou het niet kunnen verdragen!"

"Wat niet?" vroeg zij verbaasd over zijn heftigheid.

"Dat je dien ouden man liefhebt."

"Welken ouden man?" vroeg Jo, die dacht, dat hij zijn grootvader op
het oog had.

"Dien beroerden professor, waar je altijd over schreef. Als je zegt,
dat je hem liefhebt, doe ik iets wanhopigs," en hij zag er uit, alsof
hij zijn woord zou houden, toen hij met van woede glinsterende oogen
zijn vuist balde.

Jo was op het punt te lachen, maar bedwong zich en zei met warmte,
want zij werd door al die emoties ook opgewonden:

"Vloek niet, Teddy! hij is niet oud, of wat ook; alleen maar goed
en vriendelijk, en de beste vriend, dien ik heb--na jou. Word nu
als'tjeblieft niet driftig; ik wil niets onaardigs zeggen, maar
ik wéét, dat ik boos zal worden, als je iets ten nadeele van mijn
professor zegt. Ik heb niets geen plan om op hem of op iemand anders
verliefd te raken."

"Maar dat zul je na een poosje toch, en wat moet er dan van mij
worden!"

"Jij zult als een verstandige jongen, ook wel van iemand anders gaan
houden, en al deze akeligheid vergeten."

"Ik _kan_ niemand anders liefhebben, en ik zal jou nooit vergeten,
Jo, nooit!" riep hij, op den grond stampend om zijn hartstochtelijke
woorden kracht bij te zetten.

"Wat _moet_ ik met hem beginnen?" zuchtte Jo, ziende dat gevoelszaken
moeilijker te behandelen waren, dan zij gedacht had. "Je hebt nog
niet gehoord, wat ik je wou vertellen. Toe, ga nu eens zitten en
luister naar me, want ik wil werkelijk doen, wat het beste is en je
gelukkig maken," zei zij, in de hoop hem door een verstandig woordje
tot kalmte te brengen,--wat duidelijk bewees, dat zij niet het minste
begrip had van liefde.

Laurie, die een straal van hoop in de laatste toespraak meende te
ontdekken, wierp zich op het gras aan haar voeten, leunde met zijn
hoofd op zijn arm en keek vol verwachting naar haar op. Die schikking
was echter, wat Jo betreft, niet bevorderlijk voor een kalm gesprek
of de helderheid van haar geest; want hoe _kon_ zij harde dingen
zeggen tegen haar jongen, als hij haar zoo met oogen vol liefde
lag aan te kijken, terwijl zijn wimpers nog vochtig waren van de
bittere tranen, die de hardheid haars harten hem ontperst had? Zij
keerde zacht zijn hoofd af en zei, terwijl zij het krulhaar streelde,
dat om harentwil had mogen groeien--wat de aandoenlijkheid van alles
nog verhoogde!--"Ik ben het met Moeder eens, dat jij en ik niet bij
elkander passen, omdat ons opvliegend temperament en onze vaste wil ons
waarschijnlijk diep ongelukkig zouden maken, als wij zoo dwaas waren
van te--" Jo zweeg een oogenblik, eer zij het laatste woord uitsprak,
maar Laurie noemde het met de grootste verrukking: "trouwen,--neen
dat zouden wij niet! Als jij me lief hadt, Jo, zou ik een volmaakte
heilige worden,--want jij kunt van me maken, wat je wilt!"

"Neen, dat kan ik niet. Ik heb het geprobeerd, en het is mislukt, en
ik wil ons geluk niet wagen aan zoo'n ernstige proefneming. Wij passen
niet bij elkaar, en zullen dat wel nooit doen; laat ons levenslang
vrienden blijven, maar geen dwaasheid begaan."

"Jawel, als wij er maar kans toezien," prevelde Laurie,
tegenspartelend.

"Kom, wees nu niet onredelijk, en beschouw de zaak verstandig,"
smeekte Jo, bijna ten einde raad.

"Ik wil onredelijk zijn; ik verlang de zaak niet verstandig te
beschouwen; het kan mij niet helpen en het maakt jou maar kouder. Ik
geloof niet, dat je een hart hebt."

"Ik wou dat het waar was."

Jo's stem beefde, en Laurie, die dit een goed teeken vond, keerde
zich om en wendde al zijn overredingskracht aan, terwijl hij op zijn
vleienden toon (nog nooit had die zoo gevaarlijk vleiend geklonken)
zei:

"Kom, lieveling, stel ons niet te leur: ze verwachten het
allemaal. Grootvader heeft er zijn hart op gezet;--je familie vindt
het goed, en ik kan niet zonder je leven. Zeg nu maar, dat je wilt,
en laat ons gelukkig zijn! Toe, doe het maar!"

Eerst vele maanden later begreep Jo, hoe zij genoeg geestkracht had
gehad om trouw te blijven aan haar besluit, toen zij verklaarde,
dat zij haar jongen niet beminde en het ook nooit zou kunnen. Het
was een zware taak, maar zij volbracht die, wel wetende, dat uitstel
zoowel noodeloos als wreed zou wezen.

"Ik kan niet van harte ja zeggen, daarom zeg ik het ook stellig
niet. Je zult na een poosje wel inzien, dat ik gelijk heb, en er mij
dankbaar voor zijn," begon zij plechtig.

"Dat zal lang duren!" en Laurie vloog overeind, gloeiend van
verontwaardiging bij de enkele gedachte.

"Ja, dat zul je toch wel!" begon Jo weer; "je zult er je na een poosje
mee verzoenen, en een lief knap meisje vinden, dat je zult aanbidden,
en die een mooie châtelaine voor je mooi huis zal zijn. Dat zou ik
toch niet wezen; ik ben alledaagsch en onhandig, en raar en oud,
en je zou je maar over mij schamen, en wij zouden kibbelen. Zelfs
nu kunnen wij het al niet laten, zooals je ziet, en ik zou niet van
deftig gezelschap houden, en jij wel, en jij zou een hekel hebben
aan mijn gekrabbel, en ik zou er niet buiten kunnen, en wij zouden
dood ongelukkig zijn en wenschen dat wij het maar niet gedaan hadden,
en het zou een verschrikkelijk leven worden!"

"Nog meer?" vroeg Laurie, die het moeilijk vond geduldig te luisteren
naar deze profetische uitbarsting.

"Niet meer, behalve dat ik niet geloof, dat ik ooit zal trouwen; ik
ben gelukkig zooals ik ben, en heb mijn vrijheid te lief, dan dat ik
me zou haasten die op te geven voor eenig sterfelijk man!

"Dat weet ik wel beter!" viel Laurie uit. "Nu denk je zoo, maar er zal
een tijd komen, wanneer ie wél van iemand zult houden, en dan zul je
hem geweldig liefhebben en voor hem leven en sterven. Ik weet zeker,
dat het zoo zijn zal, 't is net iets voor je, en dan zal ik mogen
toekijken!" En de ongelukkige minnaar wierp zijn hoed op den grond
met een gebaar, dat comisch zou geweest zijn, als zijn gezicht niet
zoo droevig had gestaan.

"Ja, ik _zal_ voor hem leven en sterven, als hij ooit komt en mij
dwingt hem lief te hebben, tegen wil en dank, en jij moet zien er je
doorheen te slaan!" riep Jo, die haar geduld verloor met den armen
Teddy. "Ik heb gedaan wat ik kon, maar jij _wilt_ niet naar rede
luisteren, en het is zelfzuchtig van je, te blijven vragen om iets,
dat ik niet geven kan. Ik zal altijd veel van je houden, heel veel,
als een vriendin, maar ik kan nooit met je trouwen; en hoe eer je
dat gelooft, hoe beter voor ons beiden--dus--"

Die toespraak werkte als vuur bij buskruit. Laurie keek haar een
oogenblik aan, alsof hij niet recht wist, wat met zichzelven te doen,
keerde zich toen eensklaps om en zei op wanhopigen toon: "Dit zal je
eenmaal spijten, Jo!"

"O, waar ga je heen?" riep zij, want de uitdrukking in zijn oogen
maakte haar angstig.

"Naar den duivel!" was het troostvol antwoord.

Jo's hart stond een oogenblik stil, toen hij met een sprong den
oever der rivier bereikte, maar er is veel dwaasheid, zonde of
ellende noodig om een jongeman tot zelfmoord te brengen, en Laurie
behoorde niet tot de zwakke soort, die zich gewonnen geeft na een
enkele bittere teleurstelling. Hij dacht niet aan een tragische
onderdompeling, maar een blind instinkt dreef hem om hoed en jas
in zijn boot te werpen en uit alle macht weg te roeien, waarbij hij
mooier tijd maakte dan bij menigen wedstrijd. Jo haalde diep adem,
en liet haar armen langs haar lijf vallen, terwijl zij "haar jongen"
nastaarde, die zijn verdriet trachtte te beheerschen.

"Dat zal hem goed doen! Maar hij zal in zoo'n teeder berouwvolle
stemming thuis komen, dat ik hem niet onder de oogen zal durven
komen," voegde zij er bij, terwijl zij langzaam naar huis ging, met
een gevoel, alsof zij een onschuldig wezentje vermoord en onder de
bladeren begraven had.

"Nu moet ik het maar aan mijnheer Laurence gaan zeggen, dan kan hij
wat vriendelijk tegen mijn armen jongen zijn. Ik wou dat hij van Bets
hield; misschien zal hij dat mettertijd wel gaan doen, maar ik geloof,
dat ik mij op dat punt in haar vergist heb. Hoe is het toch mogelijk,
dat meisjes het prettig vinden aanbidders te hebben, en ze dan af te
wijzen? Ik vind het iets verschrikkelijkst."

Overtuigd dat niemand er beter voor geschikt was dan zijzelve,
ging zij regelrecht naar mijnheer Laurence, vertelde manmoedig
de heele geschiedenis, en begon toen zoo wanhopig over haar eigen
ongevoeligheid te schreien, dat de vriendelijke oude heer er niets
tegen in wist te brengen, hoewel hij bitter teleurgesteld was. Hij kon
maar niet begrijpen hoe een meisje laten kon Laurie lief te hebben,
en hoopte, dat zij nog van gedachten veranderen zou, maar hij wist,
zelfs nog beter dan Jo, dat liefde niet gedwongen kan worden; daarom
schudde hij stilbedroefd het hoofd en besloot zijn kleinzoon buiten
gevaar te brengen, want de afscheidswoorden van den jongen driftkop
tegen Jo beangstigden hem meer, dan hij wilde bekennen.

Toen Laurie doodmoe, maar heel bedaard thuis kwam, ontving zijn
grootvader hem, alsof hij van niets wist, en hield gedurende een
paar uren den schijn met goed gevolg op. Maar toen zij samen in
de schemering zaten, dat uurtje, waarvan zij anders zoo genoten,
viel het den ouden man zwaar als naar gewoonte door te praten,
en den jongen man nóg zwaarder, te luisteren naar de loftuitingen
over den goeden uitslag van het laatste studiejaar, dat hem nu een
mislukt liefdewerk toescheen. Hij verdroeg het, zoolang hij kon,
ging toen naar de piano en begon te spelen. De ramen stonden open,
en Jo, die met Betsy in den tuin wandelde, begreep dezen keer de
muziek beter dan haar zuster, want hij speelde de Sonate Pathétique,
en speelde haar, zooals hij nog nooit gedaan had.

"Dat is heel mooi, maar droevig genoeg om iemand aan het schreien te
maken; speel eens iets vroolijkers, jongenlief," verzocht mijnheer
Laurence, wiens vriendelijk oud hart vol was van een medegevoel,
dat hij zoo gaarne wilde toonen, maar niet wist hoe.

Laurie begon iets opgewekters, speelde een poosje woest door, en
zou het er goed afgebracht hebben, indien hij niet in een kleine
pauze mevrouw March had hooren roepen: "Jo, kom even binnen, ik heb
je noodig."

Juist wat Laurie zoo sterk voelde, in een anderen zin. Toen hij
de woorden hoorde, raakte hij in de war, het spel eindigde met een
gebroken akkoord, en de jonge musicus bleef roerloos in de duisternis
zitten.

"Dát is me te machtig!" mompelde de oude heer; hij stond op, zocht
zijn weg naar de piano, legde zijn handen op Laurie's schouders, en
zei, zoo zacht als een vrouw: "Ik weet alles mijn jongen, ik weet
alles." Geen antwoord gedurende een oogenblik; toen vroeg Laurie
scherp: "Wie heeft het u verteld?"

"Jo zelf."

"Dan is alles uit!" en hij schudde de hand van zijn grootvader met
een ongeduldige beweging af; want hoewel hij dankbaar was voor de
sympathie, kon toch zijn mannelijke trots het medelijden van een man
niet verdragen.

"Niet geheel, ik wou je nog iets zeggen, en dan zal alles uit zijn,"
antwoordde de oude heer met ongewone zachtheid. "Je hebt nu zeker
geen lust om hier te blijven?"

"Ik ben niet van plan voor een meisje weg te loopen. Jo kan mij niet
verhinderen haar te zien, en ik zal blijven en dat doen, zoolang ik
verkies," antwoordde Laurie op hoogen toon.

"Dat zul je niet, als je een gentlemen bent, waar ik je voor houd. Ik
ben ook diep teleurgesteld, maar het meisje kan het niet helpen; en
het eenige, wat jou te doen staat, is, voor een poos weg te gaan. Waar
wil je heen?"

"Dat is mij 't zelfde, ik geef er niets om, wat er van mij wordt,"
en Laurie stond op met een onverschilligen lach, die zijn grootvader
akelig in de ooren klonk.

"Draag het als een man, en doe in 's hemels naam geen overijlde
dingen! Ga buitenslands, en tracht het te vergeten."

"Dat kán ik niet!"

"En je verlangde er zoo naar, en ik had je beloofd, dat je gaan zou,
als je promotie achter den rug was."

"O ja! maar ik was niet van plan _alleen_ te gaan!" Laurie liep
met groote stappen de kamer op en neer, met een uitdrukking op zijn
gezicht, die zijn grootvader gelukkig niet zag.

"Ik verg niet van je, dat je alleen gaat; er is wel iemand die met
alle plezier, waarheen dan ook, wil meegaan."

"Wie, Grootvader?" vroeg hij stilstaande.

"Ik zelf."

Laurie keerde zich af, maar draaide even gauw weer om, en zei met een
heesche stem, terwijl hij zijn hand uitstak: "Ik ben een ellendige
egoïst, maar--u weet--Grootvader,--"

"Ja, mijn jongen, ja, ik weet er alles van, want ik heb dat alles
vroeger zelf doorgemaakt in mijne jonge jaren, en later met je
vader. Kom, kerel, ga eens rustig hier zitten, en luister naar mijn
plan. Het is alles in orde en kan dadelijk uitgevoerd worden," zei
de oude heer, zijn kleinzoon vasthoudende, alsof hij bang was, dat
deze zich van hem zou losrukken, zooals zijn vader vóor hem gedaan had.

"Nu, Grootvader, wat wilt u dan?" en Laurie liet zich neervallen,
zonder eenig blijk van belangstelling in gelaat of stem.

"Er zijn in Londen zaken te vereffenen; ik had gedacht, dat jij dat
wel kon doen, maar het is nog beter, dat ik er zelf heen ga, en de
boel hier zal heel goed marcheeren nu Brooke er voor kan zorgen. Mijn
compagnons doen bijna alles, ik blijf er alleen nog maar in, tot jij in
mijn plaats kunt komen, en ik kan er dus ieder oogenblik uittrekken."

"Maar u hebt het land aan reizen, Grootvader; ik kan dat op uw leeftijd
niet van u vergen," begon Laurie, die dankbaar was voor het offer,
maar veel liever alleen ging, als hij dan toch moest gaan.

De oude heer wist dat zeer goed, doch was vast besloten het te
voorkomen, want de stemming waarin zijn kleinzoon verkeerde, bewees
hem, dat het niet verstandig zou zijn den jongen aan zijn lot over te
laten. Hij onderdrukte dus een opkomenden zucht bij de gedachte aan
de huiselijke gemakken, die hij achter moest laten, en zei manmoedig:

"Loop heen, ik ben nog geen oude sukkel! Ik vind het een alleraardigst
plan; het zal mij goed doen, en mijn oude ribbekast zal er niets
door lijden, want het reizen is tegenwoordig bijna even gemakkelijk,
alsof je thuis in je stoel zit."

Een ongeduldige beweging van Laurie gaf te kennen, dat _zijn_ stoel
niet gemakkelijk was, en dat hij het voorstel niets aanlokkelijk vond,
waarom de oude man er haastig bijvoegde:

"Ik ben niet van plan een spelbreker of een lastpost te zijn; ik
ga, omdat ik meen, dat je je gelukkiger zult voelen, dan wanneer je
mij alleen achter laat. Ik zal ook niet overal met je rond zwerven,
maar laat je vrij om te gaan, waarheen je wilt, terwijl ik me op mijn
eigen manier amuseer. Ik heb vrienden in Londen en Parijs, en zou ze
graag eens rustig bezoeken; in dien tusschentijd kun jij naar Indië,
Duitschland of Zwitserland trekken, waarheen je maar wilt, en naar
hartelust genieten van schilderijen, muziek, mooie vergezichten
en avonturen."

Nu had Laurie op dit oogenblik, heel begrijpelijk, een gevoel, alsof
zijn hart gebroken en de heele wereld een troosteloos-eenzame woestijn
was; maar enkele woorden, die de oude man behendig in zijn laatsten zin
wist in te lasschen, deden het gebroken hart onverwachts opspringen,
en plotseling een paar oasen in die woestijn opdoemen. Hij zuchtte
en antwoordde toen op lusteloozen toon:

"Zooals u wilt, Grootvader; het komt er niet op aan, waar ik heen ga,
of wat ik doe."

"Voor mij wel, onthoud dat mijn jongen; ik geef je volkomen vrijheid,
maar ik reken er op, dat je die vrijheid goed zult gebruiken. Beloof
mij dat, Laurie."

"Alles wat u maar verlangt, Grootvader."

"Goed!" dacht de oude heer, "hij geeft er nu niet om, maar de tijd
zal eenmaal komen, dat die belofte hem voor veel kwaad kan bewaren,
tenzij ik mij deerlijk vergis."

Daar mijnheer Laurence een energieke natuur bezat, smeedde hij
het ijzer, terwijl het heet was; en eer de geknakte geest zich in
zooverre hersteld had, dat hij zich tegen iets kon verzetten, waren
zij vertrokken.

Gedurende de dagen, die nog verloopen moesten om de noodige
toebereidselen te maken, gedroeg Laurie zich zooals jonge lieden in
een dergelijk geval gewoonlijk doen. Hij was afwisselend somber,
prikkelbaar en peinzend; verloor zijn eetlust, verwaarloosde zijn
kleeding, en bracht een groot gedeelte van zijn tijd door met
hartstochtelijk piano te spelen. Hij ontliep Jo, maar stelde zich
schadeloos door haar van uit zijn venster te begluren, met zoo'n
tragische uitdrukking op zijn gezicht, dat het haar 's nachts
in haar droomen vervolgde en overdag een drukkend gevoel van
schuld gaf. Anders dan sommige lijders sprak hij nooit over zijn
onbeantwoorden hartstocht, en kon hij niet dulden, dat iemand, zelfs
niet mevrouw March, hem een woordje van troost zocht toe te voegen of
medegevoel toonde. Dit was in sommige opzichten een verlichting voor
zijn vrienden, maar de weken voor zijn vertrek waren buitengewoon
pijnlijk, en allen verblijdden zich, dat de "beste jongen" wegging
om zijn verdriet te vergeten, en weer gelukkig thuis te komen. Hij
glimlachte natuurlijk bitter over hun waan, maar liet dien voor wat
hij was, met de droevige ongeloovigheid van een, die wist, dat zijn
trouw even onveranderlijk was als zijn liefde.

Toen het uur van scheiden aanbrak, wendde hij groote opgewektheid voor
om sommige lastige gemoedsbewegingen te verbergen, die geneigd schenen
zich te doen gelden. Zijn opgeschroefde vroolijkheid leidde niemand
om den tuin, maar zij deden, alsof zij zich lieten verschalken, en
hij bracht het er vrij goed af, totdat mevrouw March hem een kus gaf,
en hem heel moederlijk iets toefluisterde. Toen voelde hij, dat het
uit was met alle zelfbeheersching, en na een haastig afscheid van de
anderen, de bedroefde Hanna niet te vergeten, rende hij de trappen af,
alsof het zijn leven gold. Jo volgde hem een oogenblik later, om hem
nog eens toe te wuiven, als hij soms om mocht kijken. Hij kéék om,
kwam terug, sloeg de armen om haar heen, hoewel zij een trede hooger
stond dan hij, en zag haar aan met een gezicht, dat zijn korte vraag
even welsprekend als aandoenlijk maakte.

"O, Jo, _kun_ je niet?"

"Mijn beste Teddy, ik wou, dat ik kon!"

Dat was alles, behalve een kleine pauze; toen richtte Laurie zich
op en zei: "'t Is goed, denk er verder maar niet over," en ging,
zonder nog een enkel woord te spreken. Maar het was _niet_ goed,
en Jo dacht er wél verder over, want toen, na haar hard antwoord,
de krullebol een oogenblik op haar arm rustte, kreeg zij een gevoel,
alsof zij haar liefsten vriend doorboord had, en toen hij haar verliet,
zonder nog eenmaal naar haar om te zien, wist zij, dat de oude Laurie
nooit terug zou komen.





HOOFDSTUK XIII.

Betsy's Geheim.


Toen Jo in 't voorjaar terugkwam, was zij getroffen door de
verandering, die er met Betsy was voorgevallen. Niemand sprak er over,
of scheen er acht op te slaan, want het was zoo trapsgewijze gekomen,
dat diegenen die haar dagelijks zagen, er niet door verontrust werden;
maar voor oogen, door afwezigheid gescherpt, was het duidelijk te zien,
en een zware last viel op Jo's hart, toen zij het gezichtje van haar
zuster waarnam. Het was niet bleeker en maar weinig magerder dan in
den herfst; maar er lag een vreemd, doorzichtig waas over verspreid,
alsof het sterfelijke zachtkens werd afgeschud, en het onsterfelijke
zich met een onbeschrijfelijk roerende schoonheid in het zwakke
lichaam openbaarde. Jo zag en gevoelde het, maar zei nog niets,
en weldra verloor de eerste indruk zijn kracht, want Bets scheen
gelukkig,--niemand scheen er aan te twijfelen, of zij wel beter
was--en weldra vergat Jo, te midden van andere zorgen, tenminste voor
een tijd haar vrees.

Maar toen Laurie vertrokken, en de rust hersteld was, keerde die
onbestemde angst terug en vervolgde haar onophoudelijk. Ze had
haar zonden gebiecht en vergeving ontvangen; doch toen zij haar
spaarpenningen voor den dag haalde, en voorstelde een uitstapje
in de bergen te doen, bedankte Betsy haar hartelijk, maar verzocht
vriendelijk niet zoo ver van huis te moeten gaan. Nog eens een poosje
rustig aan zee zou haar beter bevallen, en daar "Oma" niet te bewegen
was de kleintjes te verlaten, nam Jo Bets met zich naar een rustig
plekje, waar zij veel in de open lucht kon zijn, en de frissche
zeewind een blos kon tooveren op haar bleeke wangen.

Het was geen mode-badplaats, maar zelfs onder de vriendelijke,
eenvoudige bewoners maakten de meisjes slechts weinig kennissen;
ze gaven er de voorkeur aan, alleen voor elkander te leven. Bets
was te verlegen om veel van gezelschap te houden, en Jo te veel in
de zorg voor haar verdiept, dan dat zij om iemand anders zou geven;
zij waren dus alles voor elkander, en kwamen en gingen, onbewust van de
belangstelling, welke zij aan de personen uit hun omgeving inboezemden,
die met medelijden de oogen lieten rusten op de krachtige zoowel als op
de zwakke zuster, zoo altijd samen, alsof zij instinctmatig gevoelden,
dat een lange scheiding op handen was.

En werkelijk voelden zij dat, hoewel zij er nooit over spraken;
want er bestaat dikwijls tusschen ons en hen, die ons het naast
en het liefst zijn, een zekere terughoudendheid, die moeilijk te
overwinnen is. Jo had een gevoel, alsof er een sluier was neergelaten
tusschen haar hart en dat van Betsy; maar als zij haar hand uitstak
om dien op te lichten was het haar, alsof de stilte heilig was, en
liet zij het aan Betsy over, het eerst het zwijgen te verbreken. Met
dankbaarheid verbaasde zij zich, dat haar ouders niet schenen te zien,
wat zij zag; en gedurende die rustige weken, toen de sombere schaduw
haar steeds duidelijker werd, schreef zij er niets van naar huis,
overtuigd, dat zij het zelf wel zouden begrijpen, als Betsy niet
aangesterkt thuis kwam. Telkens vroeg ze zich af, of haar zuster
de harde waarheid wel besefte, en welke gedachten haar vervulden,
gedurende de lange uren, als zij, met het hoofd op Jo's schoot, op
een warm plekje lag, terwijl de wind haar verfrisschend tegenwoei,
en de zee haar lied zong aan den voet der rotsen.

Op zekeren dag vertelde Betsy het haar. Jo dacht dat zij sliep; zij
lag zoo stil, en haar boek wegschuivend beschouwde Jo haar lang en
aandachtig, om een straal van hoop te vinden in het flauwe blosje
op Betsy's wangen. Maar zij vond niet genoeg om gerust te zijn,
want de wangen waren verontrustend ingevallen, en de handen schenen
te zwak om ook maar de kleine rose schelpjes, die zij gezocht had,
vast te houden. Toen kwam het bitterder dan ooit over haar, dat
Betsy langzamerhand wegkwijnde, en haar armen omknelden instinctmatig
inniger en vaster den liefsten schat, dien zij bezat. Gedurende een
paar minuten werden haar oogen te veel door tranen beneveld om te
kunnen zien, en toen zij opgeklaard waren, keek Betsy haar zoo teeder
aan, dat haar: "Jo-lief, ik ben toch zóó blij, dat je 't weet; ik heb
geprobeerd het je te zeggen, maar ik kón niet," bijna overbodig was.

Er volgde geen ander antwoord, dan dat Jo haar hoofd tegen dat van
haar zusje leunde; er kwamen zelfs geen tranen, want als Jo zeer
aangedaan was, schreide zij niet. Nu was zij de zwakkere, en Betsy
zocht haar te troosten en te ondersteunen, door haar armen om haar
heen te slaan, en haar vriendelijke woordjes toe te fluisteren.

"Ik heb het al heel lang geweten, mijn lieve Jo, en nu ik aan
de gedachte gewend ben, is het niet zoo hard meer om het te
dragen. Probeer het ook zoo in te zien, en kwel je niet om mij,
want het is zóó het beste--werkelijk!"

"Was dat het, wat je in 't najaar al zoo ongelukkig maakte, Bets? Je
voelde het toen toch niet al en hield het voor jezelf, wel?" vroeg
Jo, die niet toe kon geven, dat het zoo het beste was, maar zich toch
verlicht voelde, dat Laurie geen deel had gehad aan Betsy's verdriet.

"Ja, ik gaf toen de hoop al op, maar ik wou er liever niet voor
uitkomen; ik deed mijn best het voor een ziekelijke inbeelding te
houden, en wou niet, dat iemand er verdriet van zou hebben. Maar toen
ik jullie allemaal zoo gezond en sterk en zoo vol vroolijke plannen
zag, viel het mij hard te moeten denken, dat ik nooit meer kon zijn
zooals jullie, en toen voelde ik mij wanhopig, Jo."

"O, Bets, en je hebt het mij niet verteld, heb je niet door mij laten
troosten en helpen! Hoe kon je mij zoo buitensluiten en alles zoo
alleen dragen?"

Jo's stem klonk teeder verwijtend, en het deed haar hart pijn, toen
zij dacht aan den eenzamen strijd, dien Betsy moest hebben gestreden,
eer zij had geleerd afstand te doen van gezondheid, liefde en leven,
en haar kruis zoo blijmoedig op te nemen.

"Het was misschien verkeerd van me, maar ik trachtte goed te doen;
ik was er immers ook niet zeker van; niemand zei iets, en ik hoopte,
dat ik mij vergiste. Het zou zoo zelfzuchtig geweest zijn jullie
allen zoo'n schrik aan te jagen, vooral daar Moeder zoo bezorgd was
over Meta, en Amy weg, en jij zoo gelukkig met Laurie,--ten minste,
dat dacht ik toen."

"En ik dacht, dat jij van hem hield, Bets, en ik ging weg, omdat ik
hem niet kon liefhebben!" riep Jo, blij, dat zij de geheele waarheid
eens kon uitspreken.

Betsy keek zoo verbaasd bij dat denkbeeld, dat Jo in weerwil van haar
verdriet moest glimlachen en er zachtjes bijvoegde:

"Dat was dus niet zoo, lieveling? Ik had er zoo'n zorg om en dacht,
dat je arm hartje al dien tijd van onbeantwoorde liefde versmachtte."

"Maar Jo, hoe kon dat, terwijl hij zooveel van jou hield?" vroeg
Betsy, zoo onschuldig als een kind. "Ik houd heel veel van hem, hij
is zoo goed voor mij, dus hoe zou ik het kunnen laten? Maar hij zou
nooit iets anders voor mij kunnen zijn dan mijn broer. En ik hoop,
dat hij het mettertijd wezenlijk zal worden."

"Niet door mij," zei Jo beslist. "Amy is voor hem weggelegd, en zij
zouden heel goed bij elkander passen,--maar ik heb nu geen hart voor
zulke dingen. Ik geef er niet om, wat er van iemand wordt, behalve
van jou, Bets. Jij _moet_ beter worden."

"Dat zou ik wel willen,--o, Jo zoo graag! Ik doe, wat ik kan, maar ik
word elken dag een beetje minder, en voel meer en meer, dat ik mijn
krachten nooit terugkrijg. Het is als het getij, wanneer het eb is,
Jo, 't gaat langzaam, maar kan niet tegengehouden worden."

"Het _moet_ tegengehouden worden,--jouw getij mág niet zoo gauw
verloopen,--negentien is te jong. Bets, ik kan je niet laten gaan! Ik
zal werken en bidden en er tegen strijden. Ik zal je behouden, ondanks
alles; er moet nog een mogelijkheid zijn,--het kan nog niet te laat
wezen! God zal niet zoo wreed zijn om je van mij weg te nemen!" riep
de arme Jo weerbarstig,--want haar gemoed was veel minder onderworpen
dan dat van Betsy. Eenvoudige, oprechte menschen spreken zelden veel
over hun vroomheid; zij openbaart zich in daden meer dan in woorden,
en heeft meer invloed dan preeken of betuigingen. Betsy kon geen
rekenschap geven van, of veel spreken over het geloof, dat haar
moed en geduld gaf om afstand te doen van het leven, en blijmoedig
op den dood te wachten. Als een vertrouwend kind, vroeg zij niets,
maar liet alles over aan God en de natuur, ons aller vader en moeder,
in het vaste geloof, dat zij, en zij alleen, hart en geest konden
onderrichten en sterken voor dit leven en het leven hiernamaals. Zij
troostte Jo niet met vrome overwegingen, maar had haar des te liever
om haar hartstochtelijke genegenheid, en klemde zich des te vaster
aan die menschelijke liefde, waarvan onze Vader ons nooit verlangt
te spenen, maar waardoor Hij ons dichter tot zichzelf zoekt te
brengen. Zij kon niet zeggen: "Ik ben blij, dat ik sterven mag,"
want het leven scheen haar zoo liefelijk toe; zij kon alleen maar
snikkend uitroepen: "Ik zal mijn best doen het goed te vinden,"
terwijl zij Jo vaster omhelsde, toen de eerste bittere golf van deze
groote smart over hen beiden heensloeg.

Toen Betsy na een poos haar bedaardheid herkregen had, vroeg zij:

"Wil jij 't hun zeggen, als we weer thuis zijn?"

"Ik denk, dat zij het wel zonder woorden zullen zien," zuchtte Jo;
want nu scheen het haar toe, dat Betsy, met den dag verminderde.

"Misschien niet; ik heb wel eens gehoord, dat de menschen, die
iemand het meest liefhebben, dikwijls het blindst zijn voor zulke
dingen. Als zij het niet zelf zien, zul jij het hun voor mij zeggen,
is 't niet? Ik wil er geen geheim van maken, en het is beter hen
voor te bereiden. Meta heeft John en de kinderen om haar te troosten,
maar jij moet Vader en Moeder helpen, hè Jo?"

"Als ik kan;--maar Bets, ik geef de hoop nog niet op; ik ben van plan
te gaan gelooven, dat het werkelijk maar een ziekelijke inbeelding
is, en er je van af zien te brengen," zei Jo, haar best doende om
opgeruimd te spreken.

Betsy lag een oogenblik stil in gedachten verzonken, en begon toen
op haar gewone, kalme manier:

"Ik weet mij niet goed uit te drukken, en zou het ook anders niet
probeeren, dan tegen jou, omdat ik mij nooit tegen iemand kon uiten,
behalve tegen mijn eigen Jo. Ik wou alleen maar zeggen, dat ik een
gevoel heb, alsof ik nooit bestemd was om lang te leven. Ik ben nooit
heelemaal geweest zooals jullie; ik heb nooit plannen gemaakt over wat
ik doen zou, als ik groot was; ik heb nooit over trouwen gedacht. 't
Was net alsof ik mij zelf nooit anders kon voorstellen dan als de
onbeteekenende kleine Bets, die thuis zoowat heen en weer dribbelde,
en ook nergens anders op haar plaats was. Ik heb ook nooit verlangd
op reis te gaan, en wat mij nu zoo zwaar valt is, dat ik van jullie
allen weg moet. Ik ben niet bang, maar ik geloof, dat ik zelfs in
den hemel heimwee naar jullie zal hebben."

Jo kon niet spreken; en gedurende verscheiden minuten werd er geen
ander geluid gehoord dan het zuchten van den wind en het kabbelen van
de golfjes. Een witgevleugelde zeemeeuw vloog voorbij--de zonnestralen
beschenen haar zilverige borst; Betsy keek haar na, tot zij uit het
gezicht was, en haar oogen namen een droevige uitdrukking aan. Toen
kwam een klein grijs vogeltje langzaam aantrippelen, zachtkens
tjilpende, alsof het genoot van den zonneschijn en de zee; het wipte
tot vlak bij Betsy, keek haar met zijn vriendelijke oogjes aan, zette
zich op een warmen steen neer, streek zijn veertjes glad, en kende
blijkbaar geen schuwheid. Betsy glimlachte, en voelde zich getroost,
want het kleine diertje scheen haar zijn nietige vriendschap aan te
bieden, en bracht haar in herinnering, dat er nog veel goeds op de
wereld te genieten viel.

"Aardig diertje! kijk eens Jo, hoe mak het is. Ik houd nog meer van die
kleine beestjes dan van meeuwen; zij zijn wel niet zoo wild en mooi,
maar het lijken zulke vriendelijke, vertrouwelijke diertjes. Verleden
zomer noemde ik ze altijd 'mijn vogels'; en Moeder zei, dat zij haar
aan mij deden denken--bezige, kwakerachtige schepseltjes, altijd dicht
aan de kust, en altijd hun tevreden liedje kweelend. Jij bent een
meeuw, Jo, sterk en wild; storm en wind is je element, ver uitvliegen
over de zee, en gelukkig in de eenzaamheid. Meta is een tortelduif,
en Amy een leeuwerik, die altijd tracht tot in de wolken door te
dringen, maar telkens weer in haar nest terug komt. Lieve, beste
Amy! Zij is wel eerzuchtig, maar haar hart is goed en zacht, en hoe
hoog zij ook vliegen mag, zij zal haar thuis nooit vergeten. Ik hoop,
dat ik haar nog terug zal zien, maar zij lijkt me _zoo_ ver weg."

"Zij komt in 't voorjaar thuis, en ik heb mij voorgenomen, dat jij in
staat zult zijn haar te zien en van haar te genieten. Ik zal zorgen dat
je tegen dien tijd gezond en frisch bent," begon Jo, met een gevoel,
alsof van al de veranderingen in Betsy, haar spraakzaamheid de grootste
was, want het praten scheen haar nu geen moeite te kosten, en zij dacht
hardop, op een manier die heel buitengewoon was voor de verlegen Bets.

"Lieve Jo, hoop niet langer; dat dient tot niets, daar ben ik zeker
van. Laten we ons niet van streek maken, maar van elkanders bijzijn
genieten en kalm afwachten. Dan kunnen we nog gelukkige dagen hebben,
want ik lijd niet veel, en ik geloof, dat het getij zachtjes verloopen
zal, als jij mij helpen wilt."

Jo bukte zich om een kus te drukken op het vreedzame gezichtje; en
met dien stillen kus wijdde zij zich met ziel en lichaam aan Betsy toe.

Zij had gelijk--toen zij thuis kwamen, waren er geen woorden noodig,
want Vader en Moeder zagen nu duidelijk, wat zij zoo gehoopt en
gebeden hadden, dat hun bespaard mocht worden. Betsy ging, vermoeid
door haar korte reis, dadelijk naar bed en zei telkens, dat zij
toch zoo blij was weer thuis te zijn; en toen Jo beneden kwam, zag
zij, dat de zware taak om Betsy's geheim te vertellen haar bespaard
bleef. Haar vader stond met het hoofd tegen den schoorsteen geleund en
keerde zich niet om toen zij binnenkwam; maar haar moeder strekte de
armen uit naar haar, als om hulp smeekend, en Jo ging haar troosten,
zonder een enkel woord te spreken.





HOOFDSTUK XIV.

NIEUWE INDRUKKEN.


Des namiddags vertoont zich heel de groote wereld te Nice op de
Promenade des Anglais--een prachtige, ruime wandelplaats, omzoomd met
palmen, bloemen en tropische gewassen, aan de eene zijde door de zee
omgeven en aan den anderen kant door den grooten rijweg met hotels
en villa's, terwijl men op den achtergrond boomgaarden en heuvelen
ziet. Vele natiën zijn daar vertegenwoordigd, vele talen worden er
gesproken, de grootste verscheidenheid van toiletten kan men er zien,
en op een zonnigen dag is het tooneel, dat zich daar aan het oog
vertoont, vroolijk en schitterend als een carnaval. Hooghartige
Engelschen, levendige Franschen, eenvoudige Duitschers, knappe
Spanjaarden, leelijke Russen, onderdanige Joden, vrije en losse
Amerikanen,--allen rijden, zitten of wandelen hier en critiseeren
de laatst aangekomen celebriteiten: tooneelspelers of schrijvers,
Indische en Europeesche vorsten. De equipages zijn even afwisselend
als het gezelschap, en trekken evenzeer de aandacht, vooral die, welke
door dames bestuurd worden, met een paar vurige paarden bespannen,
en met een onberispelijken kleinen groom achterop!

Eersten Kerstdag wandelde een lang jongmensch deze promenade af,
de handen op den rug en met een gezicht, alsof zijn gedachten ver
weggedwaald waren. Hij had het donkere type van een Italiaan, was
gekleed als een Engelschman, doch had die zekere onafhankelijkheid
over zich, waardoor de Amerikaan zich kenmerkt--een combinatie,
die de oorzaak was, dat menig vrouwenoog hem bewonderend nakeek,
en menige dandy met fijne das, modieuse handschoenen en een kostbare
bloem in zijn knoopsgat, noopte de schouders op te trekken, om hem
daarna van harte zijn flinke gestalte te benijden. Er waren genoeg
lieve gezichtjes te bewonderen, maar de jonge man lette er niet op,
tenzij om nu en dan naar een slank blond meisje in 't blauw rond te
kijken. Na een poos verliet hij de file en stond een oogenblik bij een
kruispunt stil, alsof hij niet besluiten kon wat te doen--luisteren
naar de muziek in den Jardin Publique of langs het strand wandelen naar
Castle Hill. Het snelle geklikklak van ponyhoeven deed hem omzien naar
een klein rijtuigje dat in volle vaart de straat af kwam. Er zat een
dame in; zij was jong, blond en in 't blauw. Hij tuurde een oogenblik
met alle aandacht; toen leefde zijn gezicht heelemaal op, en als een
jongen zijn hoed zwaaiend, stoof hij op haar af om haar te begroeten.

"O, Laurie, ben je 't heusch? Ik dacht, dat je _nooit_ komen zou!" riep
Amy, en terwijl ze de teugels losliet, strekte ze beide handen uit,
tot groote verontwaardiging van een Fransche mama, die haar stap
verhaastte, ter wille van haar dochter, uit vrees, dat deze de
ergerlijk vrije manieren zou zien van die "onmogelijke Engelschen."

"Ik werd opgehouden, maar ik beloofde de Kerstdagen bij je door te
brengen, en--hier ben ik."

"Hoe gaat het met je grootvader? Wanneer ben je gekomen? Waar
logeer je?"

"Heel goed--gisterenavond--bij Chauvain. Ik trachtte je in je hotel
op te zoeken, maar jullie waren allemaal uit."

"Mon Dieu! Ik heb zooveel te zeggen, dat ik niet weet, waarmee te
beginnen. Rijd mee, dan kunnen wij op ons gemak praten; ik had zoo'n
lust om wat te gaan rijden, en verlangde juist naar gezelschap. Flo
spaart zich voor vanavond."

"Wat is er dan--een bal?"

"Een kerstpartij in ons hôtel. Daar zijn verscheiden Amerikanen
gelogeerd, en zij geven het feest ter eere van den dag. Je gaat zeker
wel met ons mee, is 't niet? Tante zou het heel prettig vinden."

"'t Is goed; waar gaan we nu heen?" vroeg Laurie, en leunde achterover
met de armen over elkander, een houding, die zeer in Amy's smaak
viel, daar zij liefst zelve mende, want haar parasol-zweep en blauwe
leidsels kwamen tot haar groote voldoening zoo bizonder mooi uit
tegen de witte ponies.

"Ik ga eerst even naar het postkantoor om te kijken of er ook brieven
zijn, en dan naar Castle Hill; het uitzicht is er zoo mooi, en ik
voer de pauwen zoo graag. Ben je er wel eens geweest?"

"Dikwijls, maar dat is al jaren geleden; ik heb er dus niets tegen
om er nog eens heen te gaan."

"Vertel mij nu eens alles van jezelf. Het laatste wat ik van je
gehoord heb, is uit een brief van je grootvader, waarin hij schreef,
dat hij je uit Berlijn terug verwachtte."

"Ja, daar ben ik een maand geweest, en toen een poosje bij hem in
Parijs, waar hij dezen winter denkt te blijven. Hij heeft daar nog
al heel veel vrienden, en overvloed van dingen, waarmee hij zich
kan bezighouden. Intusschen reis ik heen en weer, en dat gaat zoo
uitstekend."

"Prachtig bedacht," zei Amy, die Laurie anders vond dan gewoonlijk,
hoewel zij niet kon zeggen, wat er precies aan scheelde.

"Och, zie je, hij houdt niet van reizen, en ik heb een hekel aan
stil zitten; we doen dus allebei waar we zin in hebben, en leven zoo
in vrede. Ik ben dikwijls bij hem, en hij geniet van mijn avonturen,
terwijl ik het een prettig gevoel vind, dat er iemand is, die blij is
mij te zien, als ik van mijn zwerftochten terugkeer. Een smerig, oud
hol, vind je niet?" voegde hij er met een gebaar van afschuw bij, toen
zij langs de boulevard naar de Place Napoleon in de oude stad reden.

"Dat smerige is schilderachtig, en daarom hindert het mij niet. De
rivier en de heuvels zijn heerlijk, en die kijkjes in de nauwe
dwarsstraatjes vind ik alleraardigst. Nu zullen we even moeten
ophouden om die processie te laten passeeren; ze gaat naar de kerk
van St. Jean."

Terwijl Laurie met een overschillig gezicht naar den optocht keek
van priesters onder hun troonhemels, nonnen met witte sluiers en
brandende kaarsen in de hand, en van de een of andere monniksorde
in blauwe gewaden, die al voortwandelend plechtig zongen, nam Amy
hem eens goed op en gevoelde ze, dat een ongekende verlegenheid zich
van haar meester maakte, want haar jeugdvriend was veranderd, en zij
kon den vroolijken jongen dien zij verlaten had, niet terugvinden
in den somber starenden man naast haar. Hij was veel knapper dan
vroeger en er bizonder op vooruitgegaan, vond ze; maar nu de blos
van genoegen door de ontmoeting gewekt, weer verdwenen was, zag hij
er vermoeid en droefgeestig uit--niet ziek, niet bepaald ongelukkig,
maar ouder en ernstiger dan een paar voorspoedige jaren hem moesten
gemaakt hebben. Zij begreep het niet en durfde geen vragen doen;
hoofdschuddend trok ze dus de teugels aan, daar de processie de
Paglionibrug overtrok en in de kerk verdween.

"_Que pensez-vous?_" vroeg zij, haar Fransch eens luchtende, dat
sinds haar verblijf in het buitenland veel gewonnen had in quantiteit,
al was 't misschien niet in qualiteit.

"Dat mademoiselle een goed gebruik heeft gemaakt van haar tijd, en de
uitslag betooverend is," antwoordde Laurie, terwijl hij met de hand
op het hart en een bewonderenden blik, een buiging voor haar maakte.

Zij bloosde van genoegen, maar toch voldeed het compliment haar niet
zoo goed als de onbewimpelde loftuitingen, die hij haar thuis wel eens
gaf, als hij bij feestelijke gelegenheden haar van alle kanten bekeek
en zei, dat zij er "kranig" uitzag, met een hartelijken glimlach en
een goedkeurend tikje op het hoofd. De nieuwe toon beviel haar niet;
want hoewel deze niet bepaald _blasé_ klonk, was er toch, in weerwil
van den bewonderenden blik, iets onverschilligs in.

"Als hij zóó'n soort van man wordt, wou ik maar, dat hij een jongen
bleef," dacht zij, met een vreemd gevoel van teleurstelling en spijt,
hoewel zij haar best deed op haar gemak en vroolijk te schijnen.

Aan het postkantoor vond zij de kostbare brieven van huis, en
de teugels aan Laurie gevende, las zij ze met innig genot, op een
schaduwrijken weg tusschen groene hagen, waar de theerozen zoo frisch
bloeiden, alsof het Juni was.

"Bets is heel zwak, schrijft Moeder. Ik denk dikwijls, dat ik eigenlijk
liever naar huis zou gaan, maar zij roepen allemaal 'Blijf toch,'
en dus blijf ik maar, omdat ik nooit weer zoo'n gelegenheid zal
hebben als deze," zei Amy, en herlas toen de bladzijde nog eens met
een ernstig gezicht.

"Ik geloof, dat je gelijk hebt; je kunt thuis toch niets doen, en
het geeft hun een rustig gevoel, dat jij hier zoo gelukkig bent,
en zooveel geniet, kleintje."

Hij schoof wat naderbij, en was weer volkomen de oude, toen hij
dat zei; en de vrees, die nu en dan Amy's hart bezwaarde, werd
veel minder, want de blik, de daad, het broederlijk "kleintje",
gaven haar de verzekering, dat zij _indien_ er iets mocht gebeuren,
niet alleen zou staan in het vreemde land. Een oogenblik later begon
zij hartelijk te lachen, en liet hem een klein teekeningetje zien,
dat Jo moest voorstellen in haar schrijftoilet met een roset recht
overeind op haar muts, terwijl uit haar mond de woorden kwamen:
"Het goddelijk vuur brandt!"

Laurie glimlachte, nam het papiertje, stak het in zijn vestzakje
"het mocht eens wegwaaien" en luisterde met belangstelling naar den
levendigen brief, dien Amy hem voorlas.

"Dit zal werkelijk een heerlijk Kerstfeest voor mij zijn; 's morgens
cadeaux, 's middags jou en de brieven, en 's avonds een partij," zei
Amy, toen zij bij de overblijfselen van het oude fort uitstapten,
en er verscheiden prachtige pauwen naar hen toekwamen, geduldig
wachtende tot zij gevoerd zouden worden.

Terwijl Amy lachend stukjes brood kruimelde voor de schitterende
vogels, nam Laurie haar ongeveer op dezelfde manier op, als zij hem
gedaan had, met een zeer verklaarbare nieuwsgierigheid, om te zien
welke veranderingen tijd en afwezigheid hadden teweeggebracht. Hij
ontdekte niets bedroevends of teleurstellends, maar integendeel
veel aantrekkelijks en bevredigends, want behalve enkele kleine
gemaaktheidjes in spreekwijze en manieren, was Amy even levendig en
bevallig als altijd, terwijl zij zich dat zeker onbeschrijfelijk
iets in kleeding en houding had eigen gemaakt, dat wij "elegance"
noemen. Zij was altijd oud geweest voor haar jaren, en had een zeker
_aplomb_ in haar optreden gekregen, dat haar, meer dan zij was, een
vrouw van de wereld deed schijnen; maar haar oude lichtgeraaktheid
kwam nu en dan nog weer eens boven, haar krachtige wil uitte zich
telkens even, en haar aangeboren oprechtheid had niets geleden door
het buitenlandsch vernisje.

Dat alles werd echter niet zoo onmiddellijk door Laurie opgemerkt,
terwijl zij de pauwen voerde, maar hij zag genoeg wat hem bevredigde en
belang inboezemde, en hij behield de herinnering aan een vriendelijk
lachend meisje dat in den zonneschijn, die de teere tint van haar
toiletje, den fijnen blos van haar wangen, en den gouden glans van
haar lokken te beter deed uitkomen, de hoofdfiguur vormde in een
alleraardigst tafreeltje.

Toen zij het steenen plateau op den top van den heuvel bereikt hadden,
heette Amy hem met een vriendelijke handbeweging welkom op haar
lievelingsplekje, en vroeg, hem hier en daar enkele punten aanwijzend:

"Herinner je je alles nog? de Kathedraal en het Corso, de visschers,
die hun netten de baai insleepen, en den schilderachtigen weg naar
Villa Franca; Schubert's toren, daar juist beneden ons, en niet te
vergeten, dat stipje ver in zee, dat Corsica moet wezen?"

"Ik herinner het mij best, het is hier niet veel veranderd," antwoordde
Laurie, zonder de minste opgewektheid.

"Wat zou Jo niet geven voor een kijkje op dat beroemde stipje!" zei
Amy, die echt in haar schik was en hem ook zoo graag vroolijk wilde
zien.

"Ja," was het eenig antwoord, maar hij keerde zich om en tuurde strak
naar het eiland, dat hem nu, ter wille van een nog grooter overweldiger
dan zelfs Napoleon geweest was, belangrijk toescheen.

"Neem het vooral eens goed op om het Jo te kunnen beschrijven en
vertel mij dan eens, wat je den laatsten tijd al zoo gedaan hebt,"
verzocht Amy, en ze ging zitten om een gezellig praatje te houden.

Maar dat lukte niet, want hoewel hij naast haar neerviel en al haar
vragen uitvoerig beantwoordde, kwam zij niet veel meer te weten, dan
dat hij het vasteland rondgereisd had en naar Griekenland geweest
was. Nadat zij zoo een uurtje hadden zoek gebracht, reden zij weer
naar huis, en na zijn opwachting gemaakt te hebben bij mevrouw Carrol,
verliet Laurie haar, met de belofte, 's avonds terug te zullen komen.

IJdele Amy maakte dien avond bizonder veel werk van haar toilet.

Tijd en afwezigheid hadden hun invloed op de beide jongelieden doen
gelden; zij had haar ouden vriend in een nieuw licht gezien,--niet
als "onze Laurie", maar als een knappe, aantrekkelijke jonge man,
en zij voelde de zeer natuurlijke begeerte in zich opkomen, genade
te mogen vinden in zijn oogen. Amy verstond de kunst, door smaak en
handigheid zooveel mogelijk partij te trekken van haar uiterlijke
gaven; een gelukkig talentje voor een onbemiddeld jong meisje.

Dunne stofjes waren goedkoop te Nice, dus maakte zij daar bij zulke
gelegenheden gebruik van, en door de verstandige Engelsche mode te
volgen, die jonge meisjes eenvoud in kleeding voorschrijft, wist zij
bekoorlijke toiletjes samen te flansen met als eenige garneering
een paar frissche bloemen, een enkel kostbaar versiersel, of een
paar aardige kleinigheden, die goedkoop waren en toch veel effect
maakten. 't Is waar, soms overheerschte de kunstenares de vrouw en
liet zij zich verleiden tot antieke _coiffures_, statige houdingen
en klassieke draperieën. Maar och, wij hebben allen onze kleine
zwakjes, en kunnen ze de jeugd gemakkelijk vergeven, daar zij ons hart
vervroolijkt door haar onschuldige ijdelheid en haar frissche bekoring.

"Ik wou zoo graag dat hij mij knap vond en dat thuis vertelde,"
dacht Amy, toen zij een oud wit zijdje van Flo als onderjapon aandeed
en daarover heen een wolk van voile liet glijden, die haar blanke
schouders en goudlokkig hoofdje heel bevallig deed uitkomen. Zij was
zoo wijs haar haar te laten zooals het was, en vergenoegde zich de
blonde krullen in een dikken toet vast te steken à la Hebe.

"Het is wel niet modieus, maar 't staat mij goed, en ik kan mijzelf
niet leelijk maken," was gewoonlijk haar antwoord, als men haar
aanraadde, haar haar te branden of rollen te dragen, zooals de laatste
smaak voorschreef.

Daar zij geen sieraden had, die mooi genoeg waren voor dezen
gewichtigen avond, tooide Amy zich enkel met een paar rozeroode
azalia's, bekeek met een blik van meisjesachtigen trots haar
wit satijnen schoentjes (gedachtig aan de geverfde van vroeger),
ruischte toen de kamer eens op en neer en bewonderde in haar eentje
haar aristocratische voetjes.

"Mijn nieuwe waaier kleurt goed bij mijn bloemen, mijn handschoenen
zitten keurig, en die echte kant aan tante's zakdoek geeft iets fijns
aan mijn heele toilet. Had ik nu nog maar een klassieken neus en mond,
dan zou ik volmaakt gelukkig zijn," zei zij, terwijl ze zichzelf met
een critisch oog voor den grooten spiegel beschouwde, een kaars in
iedere hand. In weerwil van dat kruis, zag zij er bizonder vroolijk
en lief uit, toen zij naar beneden zweefde; zij liep zelden hard,--zij
vond, dat het niet bij haar persoonlijkheid paste; daar zij nog al lang
was, stond het haar beter zich statig en Junoachtig te gedragen, dan
dartel of piquant. Al wachtende op Laurie, liep ze de lange zaal op en
neer, en bleef even onder de kroon staan, waardoor het licht zoo mooi
op haar blond haar viel; maar zij bedacht zich en ging naar het andere
eind der kamer,--alsof zij zich schaamde over den meisjesachtigen
wensch, dat de eerste indruk een voordeelige mocht zijn. Zij had niet
beter kunnen doen, want Laurie kwam zoo zachtjes binnen, dat zij hem
niet hoorde; en zooals zij daar aan het achterste raam stond, met
half afgewend hoofd, de eene hand bevallig haar waaier vasthoudend,
maakte de slanke witte gedaante tegen de roode gordijnen het effect
van een mooi beeld, dat men met opzet daar een plaats had aangewezen.

"Goeien avond, Diana!" riep Laurie met den goedkeurenden blik, dien
zij zoo gaarne op zich zag rusten.

"Goeien avond, Apollo!" antwoordde zij met een glimlach,--want ook
hij zag er "in de puntjes uit"--en het denkbeeld de balzaal binnen
te komen aan den arm van zoo'n knap jongmensch deed Amy de vier
alledaagsche juffrouwen Davis uit het diepst harer ziel beklagen.

"Hier zijn je bloemen! Ik heb ze zelf geschikt, want ik herinnerde
me, dat je niet houdt van wat Hanna een 'pracht van een boeket'
noemt," zei Laurie en overhandigde haar een smaakvolle touffe, in
een houder waarnaar zij al lang met begeerige oogen had gekeken,
op haar dagelijksche wandeling langs Cardiglia's winkelramen.

"Wat vreeselijk aardig van je!" riep zij dankbaar; "als ik geweten
had, dat je komen zou, had ik vandaag ook voor een Kerstpresentje voor
je gezorgd, hoewel ik vrees, dat het niet zoo mooi geweest zou zijn,
als dit."

"Dank je; het is nog wel niet, wat het moest zijn, maar jij verhoogt er
de schoonheid van," voegde hij er bij, toen zij den zilveren bracelet,
dien hij uit zijn zak had gehaald, aan haar arm deed.

"Hè, toe, Laurie, zeg zulke dingen niet!"

"Ik dacht dat je dat nogal aardig vond!"

"Niet uit jouw mond; het klinkt zoo onnatuurlijk, ik houd meer van
je oude rondheid."

"Daar ben ik blij om," antwoordde hij met een gevoel van
verluchting. Toen knoopte hij haar handschoenen voor haar dicht,
en vroeg of zijn dasje wel recht zat, zooals hij gewoon was te doen,
als zij thuis samen naar een partijtje gingen.

Een cosmopolitisch gezelschap als dien avond bijeenkwam in de
lange eetzaal, kan men nergens anders zien dan op het vasteland. De
gastvrije Amerikanen hadden al hun bekenden uit Nice genoodigd, en
daar zij niets hadden tegen een titel, waren er een paar geïnviteerd,
ter opluistering van hun Kerstavondbal.

Een Russische prins achtte het niet beneden zich een uur lang in een
hoek te zitten praten met een kolossale dame, die, even als Hamlet's
moeder, in zwart fluweel was gekleed met een paarlentoom onder haar
kin. Een Poolsche graaf, achttien jaar oud, wijdde zich met hart en
ziel aan de dames, die hem dan ook voor een "engel" verklaarden, en de
een of andere Duitsche Hoogheid, alleen om het souper gekomen, dwaalde
in den wilde rond, speurende naar wat hij zou kunnen verslinden. De
geheim-sekretaris van baron von Rothschild, een jood met een zeer
grooten neus en eng sluitende laarzen, keek met genadig welgevallen op
de aanwezigen neer, alsof zijns meesters naam hem met een stralenkrans
omgaf; een forsch Franschman, die den keizer wel kende, kwam om aan
zijn hartstocht voor dansen te voldoen, en Lady de Jones, een Britsche
matrone, luisterde met haar acht kinderen het feest op. Natuurlijk
waren er veel Amerikaansche meisjes, licht van tred en schel van
stem, mooie Engelsche wassen beeldjes, en een paar alledaagsche,
maar piquante Fransche juffertjes. Zoo ook het gewone publiek van
reislustige jongeheeren, die zich kostelijk amuseerden, terwijl
mama's uit alle natiën langs de vier wanden zaten, en hen met een
goedgunstigen glimlach nakeken, wanneer zij met hun dochters dansten.

Ieder jong meisje kan zich voorstellen wat er in Amy omging, toen zij
dien avond "ten tooneele trad", geleund op Laurie's arm. Zij wist, dat
zij er goed uitzag, zij hield veel van dansen, zij voelde, dat haar
voetjes thuis waren in een balzaal, en genoot van het machtsbesef,
dat in jonge meisjes ontwaakt, wanneer zij voor het eerst het nieuw
en heerlijk koninkrijk betreden, waarin zij, rechtens schoonheid,
jeugd en geslacht, mogen heerschen. Zij beklaagde de meisjes Davis,
die linksch en alledaagsch waren, en geen ander geleide hadden dan
een grimmigen papa en drie nog grimmiger ongetrouwde tantes, en ze
groette hen in het voorbijgaan met een allervriendelijkste buiging,
wat heel lief van haar was, daar zij ze zoodoende in staat stelde om
haar japon op te nemen, en van nieuwsgerigheid te branden om te weten,
wie haar gedistingeerde vriend toch wel mocht zijn. Zoodra de muziek
zich deed hooren steeg Amy's blos, haar oogen begonnen te schitteren,
en haar voet sloeg ongeduldig de maat, want zij verlangde er naar
Laurie eens te toonen hoe goed zij walste. 't Is dus duidelijk wat
zij moest gevoelen, toen hij op doodkalmen toon vroeg:

"Heb je soms lust om te dansen?"

"Daar heeft iemand op een bal gewoonlijk lust in!"

Haar verbaasde blik en kort antwoord noopten Laurie zijn misstap zoo
spoedig mogelijk weer goed te maken.

"Ik bedoelde den eersten dans. Mag ik de eer hebben?"

"Ik kan je dien alleen geven, als ik den Poolschen graaf bedank. Hij
danst goddelijk, maar hij zal het mij wel niet kwalijk nemen, omdat jij
een oud vriend bent," zei Amy, in de hoop, dat de naam zijn uitwerking
niet zou missen en Laurie doen zien, dat ze niet met zich liet spelen.

"Een aardig jongetje, maar een wel wat kleine staf om de schreden te
steunen van:


    "Een godendochter, hemelsch schoon
    En met een godd'lijk slanke leest,"


was al de voldoening, die zij kreeg.

Het clubje, waarin zij zich op dat oogenblik bevonden, bestond alleen
uit Engelschen, en Amy zag zich genoodzaakt heel stemmig een cotillon
te dansen, met een gevoel, alsof het haar een voldoening zou zijn
geweest, de Tarantella door te vliegen. Laurie gaf haar over aan het
"aardige jongetje," en ging zijn plicht vervullen bij Flo, zonder
zich voor de volgende genotvolle oogenblikken van Amy verzekerd te
hebben, welk schuldig verzuim behoorlijk gestraft werd, want zij
engageerde zich onmiddellijk tot aan het souper, met het plan echter
om inschikkelijk te zijn, als hij dan nog eenig teeken van berouw
mocht geven. Zij liet hem niet zonder voldoening haar balboekje zien,
toen hij heel bedaard kwam aanwandelen, in plaats van naar haar toe te
vliegen om haar voor den volgenden dans, een heerlijke polka-redowa,
te vragen; maar zijn beleefde betuigingen van spijt fopten haar niet,
en toen zij met het graafje rondzweefde, zag zij Laurie, met een
uitdrukking van verlichting op zijn gezicht, bij haar tante zitten.

Dat was onvergeeflijk; en Amy nam geruimen tijd geen notitie van hem,
behalve dat ze hem nu en dan een woordje gunde, als zij tusschen
de dansen eens bij haar tante kwam om een speld of een oogenblik
rust. Haar toorn had echter een goede uitwerking, want zij verborg
dien onder een glimlachend gezicht en scheen buitengewoon vroolijk en
geestig. Laurie's oogen volgden haar met genoegen, want zij vloog niet
en sprong niet, maar danste rustig en bevallig, en liet het genoeglijk
tijdverdrijf zijn, wat het behoort te wezen. Natuurlijkerwijze begon
hij haar van uit dit nieuwe gezichtspunt te bestudeeren, en kwam hij,
eer de avond half om was, tot de overtuiging, dat "kleine Amy een
heel aantrekkelijke vrouw beloofde te worden."

Het was een alleraardigste avond, want weldra kwam de echt gezellige
kerstgeest over allen, en de kerstvermakelijkheden deden alle
gezichten stralen, maakten alle harten vroolijk en alle voeten
vlug. De muzikanten fiedelden, bliezen en floten, alsof zij er zelf
plezier in hadden; ieder, die maar eenigszins kon, danste, en zij,
die het niet konden, bewonderden de walsers met ongewone warmte. Het
wemelde van Davisen, en de Jonesjes huppelden als een kudde jonge
giraffen. De gouden sekretaris vloog als een meteoor door de zaal met
een coquette Française, die den grond zweepte met haar rood satijnen
sleep. De Duitsche Hoogheid vond de aangerichte soupertafel, en
voelde zich volmaakt gelukkig, nu hij het geheele menu kon afwerken,
terwijl hij de kellners grooten schrik aanjoeg door de bres die
hij schoot. Maar de vriend des keizers overdekte zich met roem,
want hij danste "alles", of hij het kende of niet, en voerde maar
een inpromptu pirouette uit, als hij zich niet door de figuren kon
heenredden. Het deed iemand goed, het jeugdig vuur van dien forschen
man te zien, en hoewel hij heel wat mee te dragen had, danste hij
als een elastieken bal. Hij trippelde, hij vloog, hij galoppeerde;
zijn gezicht gloeide, zijn kaal hoofd glom, de panden van zijn jas
fladderden wild om hem heen, en toen de muziek zweeg, wischte hij de
droppels van zijn voorhoofd en keek met stralende oogen neer op zijn
medemenschen, als een Fransche Pickwick zonder bril. Amy en haar Pool
onderscheidden zich door evenveel enthousiasme, maar meer elegance,
en Laurie hield onbewust maat met de witte schoentjes die hem telkens
onvermoeid en als gevleugeld voorbij snelden. Toen de kleine Vladimir
haar eindelijk verliet, met de verzekering, "dat hij _désolé_ was,
zoo vroeg weg te moeten," bleek zij niet ongenegen wat rust te nemen,
en te zien hoe haar ontrouwe ridder zijn straf gedragen had.

De onwillekeurige afleiding had hem goed gedaan. Op drie en
twintigjarigen leeftijd vindt een ongelukkige liefde nog balsem
in vriendschappelijk verkeer, en jonge zenuwen trillen, en
jong bloed danst, en gezonde jonge gemoederen luiken op, als zij
worden overgelaten aan de bekoring van schoonheid, licht, muziek en
beweging. Laurie zag er veel monterder uit, toen hij opstond om haar
zijn plaats af te staan; en toen hij wegvloog om haar een versnapering
te bezorgen, zei zij met een voldanen glimlach tot zichzelve:

"Ja, ik dacht wel, dat het hem goed zou doen!"

"Je lijkt op Balzac's 'Femme, peinte par elle-même,' zei hij, terwijl
hij met de eene hand haar waaier en met de andere haar glas vasthield.

"Mijn rouge zal er niet afgaan," en Amy wreef haar gloeiende wang
en toonde hem haar witten handschoen met zoo'n ernstigen eenvoud,
dat hij hardop begon te lachen.

"Hoe noem je dit goed?" vroeg hij en wees op een plooi van haar japon,
die over zijn knie gewaaid was.

"Voile."

"Een juiste naam, het flatteert--iets nieuws, zeker?"

"Het is zoo oud als de weg naar Rome; je kunt het van honderd meisjes
gezien hebben, en ziet nu eerst dat het goed staat--_stupide_!"

"Ik heb het jou nog nooit zien dragen, en dat verklaart de vergissing
volkomen!"

"Zulke praatjes zijn verboden waar; ik zou op het oogenblik liever
ijs hebben dan complimenten. Neen, hang niet zoo smachtend, dat maakt
me zenuwachtig."

Laurie schoot stijf rechtop, nam heel zachtzinnig haar leeg bordje
aan en schepte er een eigenaardig soort van vermaak in, zich zoo
door "kleine Amy" te laten commandeeren; want zij was nu niet langer
verlegen en voelde een onweerstaanbare begeerte hem op de vingers te
tikken, zooals meisjes zoo aardig kunnen doen, wanneer een heer der
schepping eenig teeken geeft van onderworpenheid.

"Waar heb je al die soort van dingen geleerd?" vroeg hij met een
onderzoekenden blik.

"Daar 'al die soort van dingen' nog al vaag klinkt, zul je misschien
wel zoo goed willen zijn je nader te verklaren?" antwoordde Amy,
die heel goed wist, wat hij bedoelde, maar hem ondeugend opdroeg te
beschrijven, wat onbeschrijfbaar is.

"Dat heele air: die maniertjes, dat zelfbewuste,
dat--uitgaand-meisjes-achtige," zei Laurie lachend, toen hij niet
verder kon en zich met dat nieuwe woord uit de verlegenheid zocht
te helpen.

Amy was voldaan, maar toonde dat natuurlijk niet en antwoordde effen:

"Een verblijf in het buitenland polijst iemand, zonder dat hij het zelf
weet, maar ik studeer toch ook, al amuseer ik mij; en wat dit betreft
(met eene kleine handbeweging naar haar japon) och, voile is goedkoop,
bloemen krijg je haast voor niets, en ik ben gewend zooveel mogelijk
te maken van mijn arme kleine bezittingen." Amy had eigenlijk spijt
van die laatste woorden, uit vrees, dat het niet _comme il faut_
was, maar Laurie had er haar te liever om, en bewonderde en achtte
het moedig geduld, dat van elke gelegenheid partij trok, en den
veerkrachtigen geest, die armoede bedekte met bloemen. Amy begreep
niet, waarom hij haar opeens zoo hartelijk aankeek, of waarom hij haar
boekje invulde met zijn eigen naam en zich voor het overige van den
avond op de plezierigste manier aan haar wijdde; maar de opwelling,
die deze aangename verandering teweegbracht was het gevolg van een der
nieuwe indrukken, die beiden, zonder het te weten, gaven en ontvingen.





HOOFDSTUK XV.

OP ZIJ GEZET.


In Frankrijk leiden de jonge meisjes een vrij vervelend leven,
totdat zij in het huwelijk treden, wanneer "vive la liberté," hun leus
wordt. In Amerika echter, teekenen, zooals ieder weet, de meisjes reeds
vroeg een onafhankelijkheidsverklaring en genieten met republikeinschen
ijver van hun vrijheid, maar de jonggehuwde vrouwen deden, in Meta's
tijd, gewoonlijk afstand van de regeering, bij de geboorte van den
troonopvolger, en trokken zich terug in een afzondering, die veel had
van een Fransch nonnenklooster, hoewel ze dit, wat stilte betreft,
volstrekt niet evenaarde. Of zij het plezierig vonden of niet, zij
werden feitelijk, zoodra de drukte van de bruiloft voorbij was, op
zij gezet, en de meesten konden gerust de woorden overnemen van een
bizondere beauté uit die dagen: "Ik ben nog even mooi als altijd,
maar niemand neemt meer eenige notitie van mij, omdat ik getrouwd ben."

Daar Meta geen schoonheid of mondaine vrouw was, deed zij deze
droevige ondervinding niet op, dan voordat haar kindertjes een jaar
waren,--want in haar kleine wereld behielden de eenvoudige gewoonten
nog de overhand, en zij zag zich meer dan ooit bewonderd en bemind. Ze
was een huishoudelijk vrouwtje met een zeer sterk moederlijk instinct,
en zij was zoo geheel verdiept in haar tweeling, dat zij buiten
alles en allen leefde. Nacht en dag wijdde zij zich onvermoeid aan
hen en liet John over aan de teedere zorg der dienstmaagd, want een
Iersche vrouw zwaaide nu den schepter in het keukendepartement. John
met zijn huiselijken aard, miste de kleine attenties erg, die zijn
vrouw gewoon was hem te bewijzen; maar daar hij zijn kleintjes innig
liefhad, offerde hij er voor een poosje met blijdschap genoegen en
gemak aan op, in de veronderstelling, dat de rust spoedig hersteld
zou zijn. Maar drie maanden gingen voorbij en de rust keerde niet
weer; Meta zag er afgemat en zenuwachtig uit, de kinderen namen ieder
oogenblik van haar tijd in beslag, het huishouden werd verwaarloosd,
en Kitty, de keukenprinses, die het leven gemakkelijk opnam, hield
John zeer kort. Als hij 's morgens uitging, werd hij beladen met
allerlei boodschappen voor de gebonden mama; kwam hij 's avonds thuis,
vol verlangen om de zijnen te omhelzen, dan werd hem dadelijk een
domper opgezet met een: "st! zij slapen juist, na den gansenen dag
lastig te zijn geweest!" Stelde hij een of ander pretje in huis voor:
"Neen, het zou de kinderen wakker houden." Zinspeelde hij op een
lezing of een concert, dan kreeg hij tot antwoord een verwijtenden
blik en een beslist: "Mijn kinderen alleen laten, om plezier te
gaan maken? nooit!" Zijn slaap werd gestoord door kindergeschrei en
visioenen van een spookachtige gedaante, die in de nachtwake onhoorbaar
de kamer op en neer wandelde: zijn maaltijden werden afgebroken
door de gedurige vlucht van de tafelvoorzitster, die hem, al was
hij maar half bediend, alleen liet, zoodra zij een gesmoord getjilp
uit het nestje boven hoorde, en als hij 's avonds de courant las,
raakte Demi's hoest wel eens tusschen de scheepstijdingen, en oefende
Daisy's val invloed uit op het rijzen of dalen der effecten,--want
mevrouw Brooke stelde in niets belang dan in huiselijk nieuws.

De arme man voelde zich alles behalve gelukkig, want de kinderen
hadden hem van zijn vrouw beroofd; zijn huis was niets anders dan een
kinderkamer, en het onophoudelijk "st!" maakte, dat hij zich als een
lompen indringer begon te beschouwen, zoodra hij den voet zette op den
drempel van het Kinderrijk. Hij verdroeg het zes maanden lang met het
grootste geduld, en toen zich geen teekenen van verbeteren vertoonden,
deed hij, wat andere vaderlijke bannelingen doen, en trachtte elders
eenigen troost te vinden. Scott was getrouwd en had niet ver vandaar
zijn tenten opgeslagen, en John gewende er zich aan 's avonds een
paar uurtjes over te loopen, als zijn eigen huiskamer toch leeg was,
en zijn vrouw eindelooze wiegeliedjes zong. Mevrouw Scott was jong,
levendig en mooi, had niets te doen dan zich aangenaam te maken, en
zij kweet zich voortreffelijk van haar taak. De huiskamer was er altijd
gezellig en aantrekkelijk, het schaakbord altijd bij de hand, de piano
gestemd, overvloed van vroolijk gekeuvel, en een lekker soupeetje
in een oogwenk klaar om iemand tot blijven te verleiden. John zou
zijn eigen haard verkozen hebben, als hij zich niet zoo eenzaam had
gevoeld, maar nu dat eenmaal zoo was, nam hij dankbaar het naastbij
gelegen goede, en genoot het gezelschap van zijn buren.

Meta keurde in het eerst die nieuwe schikking wel goed, en vond
het een uitkomst, te weten, dat John een plezierigen avond had, in
plaats van beneden te zitten dommelen of door het huis te stappen,
waardoor de kinderen wakker werden. Maar toen, na verloop van tijd,
de verdrietelijkheden van het tanden krijgen voorbij waren, en de
afgodjes Mama tijd lieten om eens even uit te rusten, begon zij John te
missen en haar werkmandje alles behalve opwekkend gezelschap te vinden,
als hij niet tegenover haar zat in zijn oude huisjas en dood op zijn
gemak zijn pantoffels schroeide voor den gloeienden haard. Zij wou
hem niet vragen thuis te blijven, maar voelde zich gegriefd dat hij
niet uit zichzelven begreep, hoe zij naar zijn gezelschap verlangde,
daarbij geheel vergetende hoe menigen avond hij te vergeefs op _haar_
gewacht had. Zenuwachtig en afgetobd door waken en zwoegen, raakte ze
in de onredelijke gemoedsstemming waarin de beste moeder nu en dan wel
eens kan verkeeren, wanneer huiselijke zorgen haar drukken, gebrek
aan beweging haar van haar opgeruimdheid berooft, en ze een gevoel
krijgt, alsof zij alleen uit zenuwen en niet ook uit spieren bestaat.

"Ja," zei zij wel eens en keek in den spiegel, "ik word al oud en
leelijk, John vindt niet veel bizonders meer aan mij; dus laat hij
zijne verwelkte vrouw alleen, en gaat naar zijn mooi buurvrouwtje,
dat geen zorgen heeft. Enfin, de kinderen hebben mij lief; die geven
er niet om, of ik mager en bleek ben, en geen tijd heb om mijn haar
te crêpeeren; zij zijn mijn troost, en eenmaal zal John inzien, wat
ik met vreugde voor hen heb opgeofferd,--zal hij niet, mijn lieveling?"

Op welke roerende toespraak Daisy gewoonlijk antwoordde met zacht
gekir; en Demi met luid gekraai, waarna Meta een einde maakte aan
haar klachten door een moederlijke stoeipartij, die voor het oogenblik
haar eenzaamheid verzoette. Maar het verdriet werd grooter, naarmate
John verdiept raakte in de politiek en altijd naar Scott overliep
om belangrijke questies met hem te bespreken, terwijl het niet in
zijn gedachten scheen op te komen, dat zijn vrouw hem miste. Ze zei
er echter geen woord van, totdat haar moeder haar op zekeren dag
in tranen vond en er op aandrong de reden te hooren--want Meta's
gedruktheid was haar aandacht niet ontsnapt.

"Ik zou het niemand willen zeggen dan aan u, Moeder, maar ik heb
heusch raad noodig, want als John nog lang zoo doet, kon ik even
goed een weduwe zijn," barstte mevrouw Brooke los en droogde met een
gegriefd gezicht de tranen af aan Daisy's bavetje.

"Nog lang zoo doet; hoe meen je dat, kindlief?" vroeg haar moeder
bezorgd.

"Hij is den heelen dag uit, en 's avonds, als ik naar hem verlang zit
hij altijd bij de Scotts. Is 't niet onbillijk, dat ik het zwaarste
werk moet hebben en nooit een verzetje? Mannen zijn _gruwelijk_
zelfzuchtig, zelfs de besten onder hen."

"Vrouwen niet minder; veroordeel John niet, voordat je weet, waar je
zelf gedwaald hebt."

"Maar het is toch niet goed van hem, dat hij mij veronachtzaamt?"

"Veronachtzaam jij hem niet?"

"Hè, Moeder, ik dacht dat _u_ mijn partij wel zou kiezen!"

"Dat doe ik ook, wat mijn sympathie betreft, maar ik geloof dat de
schuld bij jou ligt, Meta."

"Dat zie ik niet in."

"Laat ik het je dan eens duidelijk maken. Heeft John je ooit, zooals
je het uitdrukt, veronachtzaamd, toen jij het je ten plicht stelde hem
's avonds gezelschap te houden--in zijn eenigen vrijen tijd?"

"Neen, maar dat kan ik nu toch niet doen, nu ik twee kleine kinderen
te verzorgen heb."

"Ik geloof, dat je het wel zou kunnen, mijn kind, en ik geloof,
dat je het doen moet. Mag ik eens vrij uit tot je spreken, en wil
je dan bedenken, dat _Moeder_ iets in je afkeurt, evenals _Moeder_
medelijden met je heeft?"

"Graag! zeg mij maar alles, alsof ik weer uw kleine Meta was. Ik heb
dikwijls een gevoel of ik meer dan ooit zelf onderricht noodig heb,
sinds de kindertjes om alles tot mij moeten opzien."

Meta trok haar lagen stoel dichter bij dien van haar moeder, en de
beide vrouwen zaten gezellig en vertrouwelijk met elkander te praten,
ieder met een kleinen rustverstoorder op den schoot, en met een gevoel,
alsof de band van het moederschap hen nauwer dan ooit vereenigde.

"Je hebt de fout begaan, die de meeste jonge vrouwen begaan: je
plicht jegens je man vergeten door je liefde voor je kinderen. Een
heel natuurlijke en vergeeflijke fout, Meta, maar een die hersteld
moet worden, eer jullie beiden een verschillenden weg opgaat; want
de kinderen moesten jullie juist nader tot elkander brengen, maar
je niet scheiden, alsof ze enkel en alleen van jou waren, en John er
niets anders mee te maken had, dan ze te onderhouden. Ik heb het al
sinds verscheiden weken opgemerkt, maar niets gezegd, omdat ik vast
geloofde, dat het wel weer in orde zou komen."

"Ik vrees van neen. Als ik hem vraag, of hij bij me blijven wil, zal
hij denken, dat ik jaloersch ben, en ik wil hem door zoo'n gedachte
niet beleedigen. Hij ziet niet, dat ik naar hem verlang, en ik weet
niet hoe ik hem dat zonder woorden moet laten gevoelen."

"Maak het zoo gezellig, dat hij niet begeert weg te gaan. Geloof me,
kind, hij smacht naar zijn eigen thuis, maar thuis is geen thuis
zonder jou, en jij bent altijd in de kinderkamer."

"Moet ik daar dan niet zijn?"

"Niet altijd; te veel thuiszitten maakt je zenuwachtig, en daardoor
ongeschikt voor alles. Daarenboven, je bent toch zoowel aan John
als aan de kinderen iets verschuldigd; verwaarloos niet je man om
de kinderen,--sluit hem niet buiten de kinderkamer, maar leer hem,
hoe hij daar kan helpen. Hij heeft daar, evengoed als jij, een plaats,
en de kleintjes hebben hem noodig; laat hem gevoelen, dat hij ook zijn
deel aan de opvoeding moet hebben, en hij zal zijn plicht vroolijk
en getrouw vervullen, tot voordeel van jullie allen."

"Denkt u dat heusch, Moeder?"

"Ik wéét het, Meta, want ik heb het zelf ondervonden; en ik geef zelden
raad, tenzij ik eerst gezien heb, of hij uitvoerbaar is. Toen jij
en Jo nog klein waren, deed ik precies, wat jij nu doet, en dacht,
dat ik in mijn plicht te kort schoot, als ik mij niet geheel aan
jullie wijdde. Je arme vader nam zijn toevlucht tot zijn boeken,
nadat ik al zijn aanbiedingen van hulp had afgeslagen, en liet mij
alleen begaan. Ik scharrelde zoo goed en zoo kwaad als het kon voort,
maar Jo was mij de baas. Ik had haar door toegevendheid bijna voor
goed bedorven. Jij was ziekelijk, en ik tobde met je, totdat ik
zelf ziek werd. Toen kwam Vader mij te hulp, nam met bedaardheid
de teugels in handen, en maakte zich zoo onmisbaar, dat ik mijn
dwaling inzag en het in vervolg van tijd niet meer buiten hem kon
stellen. Dat is het geheim van ons huiselijk geluk; hij laat niet toe,
dat zijn bezigheden hem aftrekken van de kleine zorgen en plichten,
die ons allen aangaan, en ik streef er naar, dat de huishoudelijke
beslommeringen mijn belangstelling in zijn studiën niet dooden. Ieder
onzer doet in verscheiden zaken zijn plicht alleen, maar thuis werken
wij altijd samen."

"U hebt gelijk, Moeder; en mijn grootste wensch is voor mijn man
en kinderen datgene te zijn, wat u voor de uwen was. Zeg mij maar,
hoe ik het moet aanleggen; ik zal alles doen, wat u mij aanraadt."

"Je bent altijd mijn volgzaam dochtertje geweest! Zie, mijn kind, als
ik jou was, zou ik John wat meer te zeggen geven over de opvoeding
van Demi, want de jongen heeft leiding noodig, en men kan niet te
vroeg beginnen. Dan zou ik doen, wat ik je reeds zoo dikwijls heb
voorgesteld,--laat Hanna komen om je te helpen; zij is een uitstekende
kinderverzorgster, en je kunt de kleintjes gerust aan haar overlaten,
terwijl jij je meer aan het huishouden wijdt. Je hebt beweging noodig,
Hanna zou van de rust genieten, en John zou zijn vrouw terugvinden. Ga
meer uit, tracht zoowel opgeruimd als bezig te zijn, want de vrouw
is de zonneschijn van het gezin, en als jij somber wordt, is 't uit
met het mooie weer. Verder zou ik belang zien te stellen in alles
wat John interesseert; praat met hem, laat hij je voorlezen, wisselt
van gedachten en helpt elkander op die manier. Sluit jezelf niet in
een naaidoos op, omdat je een vrouw bent, maar neem deel aan wat er
buitenaf voorvalt, en maak jezelf geschikt om een plaats in te nemen
op het groote wereldtooneel, want dat gaat de vrouw zoowel als den
man aan."

"John is zoo verstandig; ik ben bang, dat hij mij dom zal vinden,
als ik vragen doe over politiek en zulk soort van dingen."

"Dat denk ik niet; de liefde bedekt veel grootere zonden, en aan wien
zou je vrijer iets kunnen vragen dan aan hem? Probeer het eens, en
zie of hij jouw gezelschap niet veel verkieslijker vindt dan mevrouw
Scott's soupeetjes."

"Ik zal het doen. Arme John! Ik vrees, dat ik hem erg veronachtzaamd
heb, maar ik dacht, dat ik goed handelde en hij klaagde nooit."

"Hij trachtte niet zelfzuchtig te zijn, maar ik verbeeld mij, dat
hij zich nog al eenzaam voelde. Dit is juist een periode, Meta,
dat jonggehuwde menschen zoo licht van elkander vervreemden, en
toch is het de tijd, waarin zij het nauwst vereenigd moesten zijn;
want de eerste teederheid gaat er spoedig af, tenzij men zorgt die
te bewaren, en geen tijdstip is voor ouders zoo schoon en heerlijk,
als de eerste levensjaren van die lieve wezentjes, die hun ter
opvoeding zijn toevertrouwd. Laat John geen vreemde blijven voor
de kinderen, want zij zullen, meer dan iets anders, de middelen
zijn om hem gelukkig en dankbaar gestemd te houden in deze wereld
vol beproeving en verzoeking, en door hen zult gij elkander leeren
kennen en liefhebben zooals het behoort. En nu, kindlief, tot ziens,
denk maar eens na over Moeder's preekje, handel er naar, als 't je
goeddunkt, en God zegene jullie allen!"

Meta dacht er rustig over na, vond "het preekje" goed en handelde er
naar, hoewel de eerste poging niet precies zoo werd uitgevoerd, als zij
zich voorgenomen had. Natuurlijk speelden de kinderen den baas over
haar en in huis, zoodra zij bemerkten dat schoppen en schreeuwen hun
verschaften, wat zij begeerden. Mama was volkomen de slavin van hun
grillen, maar Papa was niet zoo gemakkelijk onder het juk gebracht,
en hij bedroefde nu en dan zijn teerhartige gade door zijn vaderlijk
gezag te handhaven tegenover zijn weerspannigen zoon. Want Demi had een
greintje overgeërfd van zijn vaders vastheid van karakter--wij willen
het niet koppigheid noemen--en als hij in zijn kleinen bol besloten had
het een of ander te hebben of te doen, kon niets ter wereld dat stijve
hoofdje van gedachten doen veranderen. Mama vond den kleinen lieveling
nog veel te jong, om hem te leeren zijn vooroordeelen op te geven,
maar Papa meende, dat men nooit te vroeg gehoorzaamheid kon leeren,
en dus ontdekte jongeheer Demi weldra, dat, als hij 't waagde het met
"Paatje" aan den stok te krijgen, hij er het slechtst afkwam; maar
het kind achtte den man, die hem overwon, en had den vader lief, wiens
ernstig: "neen," meer indruk maakte dan al de liefkoozingen der moeder.

Een paar dagen na het gesprek met haar moeder besloot Meta de
proef te nemen met John een gezelligen avond te bereiden. Zij zette
gezellig de thee klaar, ruimde de kamer op, kleedde zich netjes aan,
en bracht de kinderen tijdig naar bed, opdat er niets in den weg
zou kunnen komen. Maar ongelukkig was er niets, waartegen Demi zulk
een onverwinlijken afkeer had opgevat dan juist tegen naar bed gaan,
en dien avond had hij besloten oproerig te zijn, zoodat, hoe de arme
Meta ook zong en verhaaltjes vertelde en alles probeerde wat den slaap
maar kon opwekken--het was alles te vergeefs; de groote oogen wilden
maar niet dichtvallen, en lang nadat Daisy als een zachtaardig klein
engeltje onder zeil was gegaan, lag de ondeugende Demi in het licht
te staren met een klaar wakker gezichtje.

"Wil Demi wel een zoete jongen zijn, en stil blijven liggen, terwijl
Mama naar beneden gaat om voor Papa thee te schenken?" vroeg Meta,
toen de voordeur zachtjes toegedaan werd, en de welbekende stap bijna
onhoorbaar naar de eetkamer ging.

"Itte thee!" riep Demi, bereid om deel te nemen aan het feest.

"Neen, maar ik zal wat koekjes voor je bewaren bij het ontbijt,
als je nu net als Daisy gauw gaat slapen. Wil je, liefje?"

"Ja!" en Demi kneep zijn oogjes dicht om den slaap te vatten en de
komst van den morgen te verhaasten.

Meta maakte gebruik van het gunstig oogenblik, sloop weg, en liep naar
beneden om haar man te begroeten, met een glimlachend gezicht en het
blauwe dasje aan, dat altijd zijn bizondere bewondering opwekte. Hij
zag het dadelijk en vroeg met blijde verbazing:

"Wel, Moedertje, wat zijn we mooi van avond, wordt er bezoek verwacht?"

"Niemand dan jij, man."

"Is het dan een verjaarfeest, een gedenkdag of iets van dien aard?"

"Neen, maar het verveelt mij nog langer een sloof te zijn, daarom
heb ik mij voor de verandering eens netjes gekleed. Jij knapt je
ook altijd op, voordat wij aan tafel gaan, hoe vermoeid je ook bent;
waarom zou ik het dan niet doen, als ik er den tijd voor heb?"

"Ik doe het om jou," zei de ouderwetsche John.

"Dito, dito, mijnheer Brooke," lachte Meta, die er weer jong en lief
uitzag, terwijl ze hem over den trekpot toelachte.

"Nu, ik vind het heerlijk, het doet mij aan den ouden tijd denken. Dat
smaakt lekker, ik drink op je gezondheid!" en John dronk zijn kopje
leeg met een uitdrukking van rustig genot op zijn gezicht, die echter
van korten duur was, want toen hij zijn kopje neerzette werd er op
geheimzinnige wijze aan den deurknop gerammeld, en een kinderstemmetje
riep ongeduldig:

"Deur open; itte tom!"

"Die ondeugende jongen; ik heb hem gezegd, dat hij zonder mij moest
gaan slapen, en daar is hij nu beneden gekomen en zal zich een
doodelijke ziekte op den hals halen met zoo op zijn bloote voetjes
te loopen," zei Meta, de deur openend.

"Nu morgen," verklaarde Demi op vroolijken toon, en hij stapte de kamer
binnen met zijn lang nachtjaponnetje bevallig over den arm opgenomen,
en zijn krullebol vroolijk schuddende, terwijl hij om de tafel sprong
en met verlangende blikken naar de koekjes keek.

"Neen, het is nog geen morgen, je moet naar bed gaan en het Mama niet
zoo lastig maken, dan krijg je dat kleine koekje met suiker er op."

"Itte hou zooveel van Paatje," zei het slimme ventje en wilde op zijn
vaders knie klimmen om daar van de verboden vrucht te genieten. Maar
John schudde het hoofd en waarschuwde Meta:

"Als je hem gezegd hebt boven te blijven en alleen te gaan slapen, dan
moet je er hem toe dwingen, of hij zal nooit leeren je te gehoorzamen."

"Ja natuurlijk; kom Demi!" en Meta voerde haar zoon mee, hoewel zij ter
nauwernood de begeerte kon bedwingen om den kleinen spring-in-'t veld
aan haar hart te drukken, die naast haar voorthuppelde, in het vaste
geloof dat zijn wensch zou vervuld worden, zoodra hij de kinderkamer
bereikt had.

Hij werd dan ook niet teleurgesteld: want het kortzichtig moedertje
gaf hem een groote klont suiker, stopte hem lekker weer onder de
dekens en verbood alle verdere wandelingen tot den volgenden morgen.

"Ja!" zei Demi, de belofteschenner, terwijl hij hoogst voldaan aan
zijn suiker knabbelde en zijn eerste poging als volkomen geslaagd
beschouwde. Meta ging weer naar beneden, en het theedrinken werd
gezellig voortgezet, toen eensklaps de kleine kwelgeest nogmaals voor
hen stond, en de moederlijke zwakheden openlijk ten toon stelde door
stoutmoedig te vragen:

"Meer suiter, Mammie."

"Dat gáát zoo niet," zei John en verhardde zijn hart tegen den
allerliefsten kleinen zondaar, "we zullen nooit rust hebben, tenzij
dat kind leert behoorlijk naar bed te gaan. Je hebt je lang genoeg
afgesloofd; geef hem één flinke les, en dan zal het uit zijn. Leg
hem in bed, en laat hem dan alleen, Meta."

"Hij wil er niet in blijven; hij doet het nooit, tenzij ik bij hem
blijf zitten."

"Dan zal _ik_ hem eens onder handen nemen. Demi ga naar boven en naar
bed, zooals Mama gezegd heeft."

"Wil niet!" antwoordde de kleine bengel en maakte zich meester van
het begeerde koekje, dat hij met de grootste kalmte ging oppeuzelen.

"Dat mag je nooit weer tegen Papa zeggen; ik zal je dragen, als je
niet zelf gaat."

"Ga weg; itte hou niet van Paatje," en Demi zocht bescherming achter
de japon zijner moeder.

Maar zelfs deze schuilplaats bleek onvoldoende, want hij werd aan
den vijand overgeleverd, met een: "Wees zacht met hem, John," dat
den schuldige den schrik om het hart deed slaan, want als Mama zich
van hem afwendde, was de oordeelsdag nabij. Beroofd van zijn koekje,
zijn genot verstoord en door een sterke hand weggedragen naar het
verafschuwde bed, kon de arme Demi zijn toorn niet bedwingen, maar
verzette zich openlijk, en schopte en schreeuwde uit alle macht, den
ganschen weg over naar de slaapkamer. Zoodra was hij niet aan den
eenen kant in bed gelegd, of hij liet er zich aan den anderen kant
weer uitrollen en rende naar de deur, hetgeen echter tot niets anders
leidde, dan dat hij bij de slippen van zijn kleine toga gegrepen en
weer in bed gestopt werd. Dit levendige spelletje werd voortgezet, tot
de jongeling geen kracht meer had, waarna hij uit volle borst begon
te schreeuwen. Gewoonlijk behaalde dit vocaal concert de overwinning
op Meta; maar John zat onbewegelijk als een stok, een voorwerp,
dat algemeen als bizonder doof wordt aangemerkt. Geen troetelen,
geen suiker, geen wiegeliedje, geen vertelseltje--zelfs het licht
werd uitgedaan, zoodat niets dan de roode gloed van het vuur de
"groote duisternis" verbrak, die door Demi met meer nieuwsgierigheid
dan vrees beschouwd werd. Deze nieuwe orde van zaken stond hem niets
aan, en hij begon droevig om "Maatje" te roepen, toen zijn booze
hartstochten tot bedaren kwamen, en de herinnering aan zijn teedere
bondgenoote bij den gevangen heerscher levendig werd.

De hartroerende klaagtoonen, die op het driftig geschreeuw volgden,
vonden den weg tot Meta's hart, en zij stoof naar boven met de bede:

"Laat mij nu maar bij hem blijven; hij zal nu wel zoet zijn, John."

"Neen, lieveling, ik heb hem gezegd dat hij moest gaan slapen, zooals
jij bevolen had; en hij zal het doen, al moest ik hier ook den heelen
nacht blijven zitten!"

"Maar hij zal zich ziek schreeuwen," pleitte Meta, zich zelf
verwijtende, dat zij haar jongen verlaten had.

"Neen, dat zal hij niet, hij is zoo moe, dat hij gauw in slaap zal
vallen, en dan is de zaak geschikt, want hij zal begrijpen, dat hij
gehoorzaam moet zijn. Bemoei er je nu maar niet mee; ik zal het wel
in orde brengen."

"Het is _mijn_ kind, en ik kan niet hebben, dat zijn levendige geest
gebroken wordt door hardheid."

"Het is _mijn_ kind, en ik mag niet toelaten, dat zijn humeur bedorven
wordt door toegevendheid. Ga naar beneden, mijn lieve Meta, en laat
den jongen aan mij over."

Als John op dien toon sprak, gehoorzaamde Meta altijd, en ze had
nooit berouw over haar volgzaamheid.

"Laat me hem dan één kus geven, John."

"Zeker; Demi, zeg Mama goeien nacht, en laat haar dan naar beneden
gaan uitrusten, want zij is erg moe, nadat ze den heelen dag voor je
gezorgd heeft."

Meta hield later altijd vol, dat die kus de overwinning behaalde;
want nadat die gegeven was, begon Demi zachter te snikken en lag
doodstil aan het voeteneinde van zijn bedje, waarheen hij in zijn
baloorigheid gekropen was.

"Arm stumperdje! hij is uitgeput van den slaap en 't schreeuwen;
ik zal hem warm toedekken, en dan Meta's hart gerust gaan stellen,"
dacht John en sloop naar het bedje, in de hoop, zijn oproerigen
erfgenaam slapende te vinden.

Maar dat was niet het geval, want op het oogenblik, dat zijn vader
voorzichtig naar hem gluurde, deed Demi de oogen open, het kleine
mondje begon te beven, hij stak de armpjes uit en zei met een berouwvol
snikje: "Itte zal zoet zijn."

Meta, die op de trap zat te wachten, begreep niets van de lange stilte,
die op het rumoer volgde, en na zich alle mogelijke ongelukken te
hebben voorgesteld, sloop zij zacht de kamer binnen, om te zien, wat
er gaande was. Demi lag gerust te slapen, niet in zijn gewone houding
als een vliegende arend, maar als een nederig hoopje in de armen zijns
vaders, en zijn vaders vinger vast omklemmende, alsof hij gevoelde,
dat rechtvaardigheid hier getemperd werd door genade, en hij zich ter
ruste had gelegd als een bedroefde maar een wijzer geworden baby. John
had, toen hij zich zoo gevangen voelde, met vrouwelijk geduld gewacht,
tot de kleine hand van zelf losliet, en was onder het wachten in slaap
gevallen, veel meer vermoeid door dien strijd met zijn kleinen jongen
dan door zijn arbeid van den geheelen dag.

Toen Meta de twee hoofden op hetzelfde kussen zag, glimlachte zij en
verliet zachtjes de kamer, met voldoening tot zichzelf zeggende: "ik
hoef nooit te vreezen, dat John te hard zal zijn voor onze kindertjes;
hij weet, hoe hij met hen moet omgaan, en zal mij heerlijk kunnen
helpen, want Demi _wordt_ me de baas!"

Toen John eindelijk beneden kwam, in de stellige verwachting een
peinzende en ontstemde vrouw te zullen vinden, werd hij aangenaam
verrast, daar Meta met een opgeruimd gezicht een hoed zat op te
maken en dadelijk voor den dag kwam met het verzoek of hij haar,
zoo hij ten minste niet te moe was, iets wilde voorlezen over de
verkiezingen. John begreep terstond, dat de een of andere ommekeer op
handen was, maar liet wijselijk na, er naar te vragen, wel wetende,
dat Meta een doorzichtig persoontje was, niet in staat een geheim te
bewaren, al kon zij er haar leven ook door redden; hij zou dus den
sleutel wel spoedig vinden. Met de grootste bereidwilligheid las
hij haar een lang verslag voor, en verklaarde het haar daarna zoo
duidelijk mogelijk, terwijl Meta haar best deed om zeer belangstellend
te kijken, schrandere vragen te doen, en haar gedachten te bewaren
voor een afdwalen van den toestand der natie naar den toestand van haar
hoed. In het diepst van haar ziel echter kwam zij tot de overtuiging,
dat politiek al even weinig aanlokkend was als wiskunde, en dat het
de roeping van staatslieden scheen te zijn, elkander onaangenaamheden
te zeggen, maar zij hield die vrouwelijke gedachten voor zichzelve,
en toen John even zweeg, schudde zij haar hoofd en zei met wat zij
voor diplomatieke dubbelzinnigheid hield:

"Ik begrijp heusch niet, waar het heen moet!"

John lachte en keek haar een oogenblik aan, zooals zij daar een mooien
tak bloemen op haar hand heen en weer draaide dien beschouwende,
met een belangstelling zoo innig, als zijn redevoering niet bij haar
had kunnen wekken.

"Zij doet haar best van politiek te houden om mijnentwil, dus zal
ik wat belangstelling toonen in modeartikelen om harentwil--dat is
niet meer dan billijk," dacht John, de rechtvaardige, en hij voegde
er hardop bij:

"Wat wordt dat voor een fraaiigheidje?"

"Mijn beste man, die bloemen zijn voor op mijn hoed--mijn gekleeden
hoed, om mee naar concerten en comedie's te gaan!"

"Neem me niet kwalijk, het lijkt me zoo'n licht ding, dat ik me met
eenige onrust afvraag, hoe het op je hoofd blijft vastzitten?"

"Met een paar flinke pennen; kijk, zoo!" en Meta gaf er een illustratie
van, door hem op te zetten, en keek haar John daarbij aan, met zoo'n
uitdrukking van kalme opgewektheid, dat zij waarlijk onweerstaanbaar
was.

"Het is zeker een 'schat' van een hoed, maar ik geef de voorkeur
aan het gezichtje er onder, want dat ziet er weer jong en gelukkig
uit," en John kuste het lachende gezicht, tot groot gevaar voor de
"gekleede" hoofdversiering.

"Ik ben blij, dat je hem netjes vindt, want ik zou zoo graag willen,
dat je mij eens meenam naar een van die nieuwe concerten; ik heb
wezenlijk wat muziek noodig om weer op streek te komen. Wil je dat
eens doen?"

"Zeker wil ik dat! Overal heen, waar je maar wilt. Je bent zoo lang
opgesloten geweest, dat het je verbazend veel goed zal doen, en ik
vind het prettiger dan iets anders ter wereld. Wat heeft dat in je
hoofd gebracht, Mamaatje?"

"Och, ik had voor een paar dagen een gesprek met Moeder, en vertelde
haar hoe zenuwachtig, prikkelbaar en onplezierig ik mij voelde, en zij
vond dat ik eens een verandering noodig had en 't minder druk moest
hebben: nu zal Hanna mij komen helpen met de kinderen, dan kan ik meer
over het huishouden gaan, en nu en dan een verzetje zoeken, om niet
vóór mijn tijd een kribberige, afgetobde oude vrouw te worden. Het
is nog maar een proefneming, John, en ik wil het probeeren, zoowel
om jou als om mezelf, want ik heb je in den laatsten tijd schandelijk
veronachtzaamd, en ik zal zien, of ik ons thuis niet weer kan maken,
wat het vroeger was. Je hebt er toch niets tegen, hoop ik?"

't Doet er niet toe wat John antwoordde, noch hoe weinig er aan
scheelde, of de mooie hoed was totaal bedorven geweest; het eenige,
wat wij noodig hebben te weten is, dat John geen bezwaren scheen te
maken, te oordeelen naar de veranderingen, die langzamerhand plaats
grepen in het huis en zijn bewoners. Het werd nog geen paradijs,
maar allen bevonden zich beter bij de verdeeling van het werk;
de kinderen gedijden onder de vaderlijke tucht, want John met zijn
trouw, vast karakter bracht orde en gehoorzaamheid in de kinderkamer,
terwijl Meta haar opgeruimdheid herkreeg, en haar zenuwgestel weer
tot rust bracht door overvloed van gezonde beweging, af en toe een
kleine uitspanning en menig vertrouwelijk gesprek met haar verstandigen
echtgenoot. "Thuis" werd weer "thuis" zooals vroeger, en John had geen
verlangen om uit te loopen, tenzij Meta meeging. De Scotts kwamen nu de
Brookes bezoeken, en iedereen vond "de duiventil" een echt gezellige
verblijfplaats, overvloeiend van geluk, tevredenheid en onderlinge
liefde; zelfs de wereldsche Sallie Moffat ging er graag heen. "Het
is hier altijd zoo rustig en gezellig; dat doet mij goed, Meta,"
zei ze dikwijls, en keek dan met verlangende blikken in het rond,
alsof zij wilde ontdekken, waar dat gezellige eigenlijk in bestond,
opdat zij het mocht overbrengen naar haar groote woning, zoo vol van
eenzame pracht; want daar waren geen dartele, zonnige kindertjes,
en Ned leefde in een eigen wereld, waarin voor haar geen plaats scheen.

Dit huiselijk geluk kwam niet in eens, maar John en Meta hadden er
den sleutel toe gevonden, en elk jaar van hun huwelijksleven leerde
hen beter, hoe dien te gebruiken, en de schatkamers te ontsluiten van
ware onderlinge liefde en hulpvaardigheid, zegeningen die de armste
kan bezitten en door den rijkste niet gekocht kunnen worden.

Om dit geluk te veroveren kan iedere jonge vrouw en moeder gerust
afstand doen van de zenuwvermoeiende amusementen, die in de "uitgaande
kringen" aan de orde zijn. Vinden zij niet trouwe aanbidders in
de zoontjes en dochtertjes, die zich aan haar vastklemmen en niet
afgeschrikt worden door droefheid, armoede of ouderdom; leggen zij
hun levensweg niet af, zoowel bij zonneschijn als bij stormweer,
aan de zijde van een trouw vriend, die in den waren zin van het goede
oude Saksische woord de "huis-band" [9] is, en leeren zij niet inzien,
evenals Meta het leerde inzien, dat het gelukkigste rijk der vrouw haar
tehuis is, haar hoogste eer de wijze, waarop zij het bestuurt--niet
als een koningin, maar als een wijze echtgenoote en moeder?





HOOFDSTUK XVI.

LUIE LAURENCE.


Laurie ging naar Nice, met het plan er een week te blijven, maar hij
bleef er een maand. Hij had genoeg gekregen van het alleen reizen, en
de vertrouwelijke omgang met Amy scheen een huiselijke bekoorlijkheid
te geven aan de vreemde omgeving, waarvan zij deel uitmaakte. Hij
had het eigenlijk gemist, dat er in den laatsten tijd geen werk van
hem gemaakt werd, zooals hij gewoon was, en nu kreeg hij er weer
een proefje van,--want geen vleierijen van vreemden, hoe aangenaam
ook, waren hem half zoo welgevallig als de zusterlijke bewondering
van de meisjes thuis. Amy had hem nooit zoo willen "bederven" als
de anderen, maar zij was heel blij hem nu te zien, en klampte zich
als 't ware aan hem vast, als de vertegenwoordiger van het dierbaar
gezin, waarnaar zij meer verlangde, dan zij wel wilde bekennen. Zeer
natuurlijk vonden ze troost in elkanders gezelschap en waren ze veel
te zamen, reden, wandelden, dansten of verbeuzelden hun tijd--want
niemand kan, tijdens het badseizoen te Nice, veel uitvoeren. Maar
terwijl zij zich schijnbaar op de meest zorgelooze manier vermaakten,
deden zij toch halfbewust allerlei ontdekkingen, en vormden zij een
oordeel over elkander. Amy rees dagelijks in de schatting van haar
vriend; maar hij daalde in de hare, en beiden gevoelden de waarheid,
voordat er nog een woord over was uitgesproken. Amy zocht te behagen en
slaagde er in,--want zij was dankbaar voor de vele vriendelijkheden,
die hij haar bewees, en beloonde hem met die kleine dienstbewijzen,
waaraan vrouwelijke vrouwen zulk een onbeschrijfelijke bekoorlijkheid
weten bij te zetten. Laurie spande zich hoegenaamd niet in, maar liet
zich zoo gemakkelijk mogelijk met den stroom voortdrijven, terwijl
hij zijn best deed om het verleden te vergeten en een gevoel had,
alsof alle vrouwen hem een vriendelijk woord schuldig waren, omdat
éen meisje koel tegen hem geweest was. Het viel hem niet moeilijk gul
te zijn; hij zou Amy graag alle aardigheden uit Nice gegeven hebben,
als zij ze had willen aannemen,--maar onderwijl gevoelde hij, dat
hij de meening, die zij omtrent hem koesterde, niet kon veranderen,
en hij was eigenlijk min of meer bang voor de scherpe blauwe oogen,
die hem met een half-droevige, half-verachtelijke verwondering schenen
waar te nemen.

"Al de anderen zijn vandaag naar Monaco gegaan, maar ik bleef liever
thuis om brieven te schrijven. Ze zijn nu af, en ik ga naar Valrosa,
schetsen; ga je soms mee?" vroeg Amy, op een mooien dag, toen Laurie
als naar gewoonte tegen den middag aan kwam slenteren.

"Och, ja; maar is het niet te warm voor zoo'n lange
wandeling?" antwoordde hij dralend,--want het koele salon zag er
uitlokkend uit na den gloeienden zonneschijn daarbuiten.

"Ik was van plan het wagentje te nemen, en Baptiste kan rijden, zoodat
je niets te doen zult hebben dan je parasol op te houden en te zorgen
dat je handschoenen schoon blijven," antwoordde Amy, met een spottenden
blik naar de vlekkelooze glaceetjes, die Laurie's zwakke punt waren.

"Dan ga ik met alle genoegen mee," en hij stak zijn hand uit voor
haar schetsboek. Maar zij nam het onder den arm met een scherp:
"Vermoei je niet; het is volstrekt niet te zwaar voor mij, maar jij
ziet er uit, alsof het je te veel zou zijn."

Laurie trok de wenkbrauwen op en volgde dood op zijn gemak, terwijl zij
naar beneden vloog; maar toen zij in het rijtuig zaten, nam hij zelf de
teugels, zoodat er voor den kleinen Baptiste niets anders overbleef dan
zijn armen over elkander te slaan en op zijn bankje in slaap te vallen.

De twee kibbelden nooit; Amy was "te wel-opgevoed," en Laurie op dit
oogenblik te lui; hij gluurde dus na een poosje met een onderzoekenden
blik onder den rand van haar hoed; zij antwoordde met een glimlach
en zij reden samen voort in de meest vriendschappelijke stemming.

Het was een mooi ritje, langs kronkelende wegen, rijk aan
schilderachtige kijkjes, die zoo'n genot zijn voor schoonheidlievende
oogen. Hier een oud klooster, waaruit hun het plechtig gezang der
monniken tegemoet kwam. Daar een schaapherder, die met een soort van
houten schoenen aan, bloote beenen, een puntigen hoed, en zijn buis
over den éénen schouder geworpen, op een steen zat fluit te spelen,
terwijl zijn geiten tusschen de rotsen huppelden of aan zijn voeten
lagen. Muiskleurige ezels, beladen met manden vol verschgesneden gras,
trokken hen voorbij, begeleid door een aardig boerenmeisje met een
_capaline_ over het hoofd, en gezeten tusschen de groene hoopen,
of door een oude vrouw, die al voortgaande met haar spinrokken
spon. Bruine, zachtoogige kinderen kwamen naar buiten loopen uit
de vreemdsoortige steenen hutten, om hun ruikertjes of oranjeappels
met tak en al aan te bieden. Knoestige olijfboomen beschaduwden de
heuvels met hun donkergroen gebladerte, gouden vruchten prijkten
in de boomgaarden, en groote vuurroode anemonen omzoomden de wegen,
terwijl de Zee-Alpen zich, achter groene hellingen en spitse hoogten,
scherp en wit afteekenden tegen den blauwen Italiaanschen hemel.

Valrosa verdiende zijn naam wel, want in dat klimaat, waar voortdurend
zomerwarmte heerscht, bloeiden de rozen overal. Zij hingen tusschen
de staven van het groote ijzeren hek, waar zij den voorbijgangers een
liefelijk welkom toeriepen, stonden aan beide zijden van de laan,
die zich, tusschen citroenboomen en vederachtige palmen door, een
weg baande naar de villa op den heuvel. Ieder schaduwrijk plekje,
waar zitplaatsen den wandelaar tot rust uitnoodigden, was schier
onder rozen bedolven, in iedere koele grot lachte een marmeren
nimf u toe van uit haar bloemenpracht, en elke fontein weerkaatste
donkere witte of rozeroode rozen, die zich in het water spiegelden,
als verheugden ze zich over hun eigen schoonheid. Rozen bedekten de
muren van het huis, versierden de kroonlijsten, slingerden zich om de
pilaren, en tierden welig langs de balustrade van het ruime terras,
vanwaar men het uitzicht had op de zonnige Middellandsche zee en de
met witte muren omgeven stad aan de kust.

"Wat een ideaal plekje, vind je niet? Heb je ooit zulke rozen
gezien?" vroeg Amy, en bleef stilstaan op het terras, om van het
uitzicht te genieten en den heerlijken bloemengeur, die een zacht
windje haar toevoerde, in te ademen.

"Neen, en 'k heb ook nooit zulke doorns gevoeld," antwoordde Laurie,
met zijn duim in den mond, na een vergeefsche poging om een eenzame
donkerroode roos te bemachtigen, die juist buiten zijn bereik hing.

"Probeer het wat lager, en pluk die, waar geen doorns aan zitten,"
zei Amy, behendig drie van de roomkleurige roosjes plukkende, die
den muur achter haar bedekten. Zij stak ze in zijn knoopsgat als
een vredesteeken, en hij bekeek ze een oogenblik met een vreemde
uitdrukking op zijn gezicht, want in het Italiaansche deel van
zijn natuur leefde een sprankje bijgeloovigheid, en hij bevond zich
toen juist in dien staat van half zoete, half bittere melancholie,
waarin jonge menschen aan alle mogelijke kleinigheden een diepere
beteekenis hechten, en voedsel voor de verbeelding vinden, in al het
hun omringende. Bij het grijpen naar de doornachtige roode roos had hij
aan Jo gedacht, want levendige kleuren stonden haar goed, en zij had
dikwijls zulke rozen gedragen, uit de broeikas thuis. De bleeke rozen,
die Amy hem gaf, waren van de soort, die de Italianen in de handen
hunner dooden leggen,--nooit in bruidskransen vlechten,--en gedurende
een seconde vroeg hij zich af, of het soms een voorteeken voor Jo
of voor hemzelf zou wezen. Maar het volgend oogenblik kreeg zijn
Amerikaansch gezond verstand de overhand boven zijn sentimentaliteit,
en hij lachte hartelijker dan Amy nog van hem gehoord had.

"'t Is een goede raad,--je deed beter hem op te volgen en je vingers
te sparen," zei zij, in de veronderstelling, dat hij om haar opmerking
lachte.

"Dank je, dat zal ik doen," antwoordde hij in gekheid--en een paar
maanden later deed hij het in ernst.

"Laurie, wanneer ga je weer naar je Grootvader?" vroeg ze na een
poosje, terwijl ze op een rustieke bank ging zitten.

"Heel gauw."

"Dat heb je in de laatste drie weken al wel twaalf maal gezegd."

"Wel mogelijk; korte antwoorden zijn 't gemakkelijkst."

"Hij verwacht je, en je moest nu heusch eens gaan."

"Bizonder gastvrij. Maar 'k weet wel dat ik gaan moet."

"Waarom doe je 't dan niet?"

"Natuurlijke verdorvenheid, denk ik."

"Natuurlijke luiheid, meen je. Het is werkelijk verschrikkelijk!" en
Amy keek verontwaardigd.

"Niet zoo erg als het schijnt, want ik zou hem maar plagen, als ik
bij hem was; ik kan dus even goed blijven en jou een beetje langer
plagen--jij kunt het beter verdragen, en eigenlijk geloof ik, dat
jij het wel prettig vindt!" Waarna Laurie over den breeden rand van
de balustrade ging hangen.

Amy schudde het hoofd, en opende haar schetsboek, met een uitdrukking
van berusting op haar gezicht, maar nam zich toch voor "dien jongen"
de les eens te lezen, en begon na een poosje opnieuw.

"Waar ben je op 't oogenblik mee bezig?"

"Ik kijk naar hagedissen."

"Och neen! Ik bedoel natuurlijk wat heb je voor plannen; wat denk je
te gaan doen?"

"Een sigarette te rooken, als jij het toestaat."

"Wat _ben_ je toch vervelend! Ik houd niet van rooken, en ik permitteer
het je alleen op voorwaarde, dat ik je in mijn schets mag opnemen;
ik heb een figuur noodig."

"Met alle genoegen. Hoe wil je mij hebben? In mijn volle lengte,
of drie kwart, op mijn hoofd, of op mijn voeten? Als ik zoo vrij mag
zijn je een wenk te geven, zou ik je een liggende houding aanraden;
neem er dan jezelf mee in op, en noem de schets 'Dolce far niente.'"

"Blijf maar zoo zitten en ga slapen, als je er lust in hebt. _Ik_ ben
van plan hard te werken," antwoordde Amy met den meest mogelijken klem.

"Wat een heerlijk enthousiasme!" en hij leunde tegen een hooge urn,
met een uitdrukking van volkomen tevredenheid op zijn gebruind gezicht.

"Wat zou Jo zeggen, als zij je nu zag?" vroeg Amy ongeduldig, in de
hoop, dat zij hem zou kunnen wakker schudden door den naam van haar
nog energiekere zuster te noemen.

"Als naar gewoonte: 'Ga toch heen, Teddy; ik heb het druk.'" Hij
lachte, toen hij dit zei, maar de lach was niet natuurlijk, en er
trok een schaduw over zijn gezicht, want het uitspreken van dien
geliefden naam, deed de wond schrijnen, die nog niet was geheeld.

Zoowel de toon als de schaduw trof Amy; zij had die reeds vroeger
gehoord en gezien, en zij keek op, juist bijtijds om een nieuwe
uitdrukking in Laurie's oogen waar te nemen--een harden bitteren blik,
vol smart, onvoldaanheid en spijt. De blik was voorbijgegaan, eer
zij dien goed kon bestudeeren, en zijn gezicht had weer de gewone
onverschillige plooi aangenomen. Zij sloeg hem een oogenblik met
kunstenaarsgenot gade, en dacht, hoeveel hij toch van een Italiaan
had, zooals hij zich daar in de zon lag te koesteren, met ongedekt
hoofd en de oogen zoo droomerig en donker van kleur; want hij scheen
haar vergeten te hebben en in gepeins verzonken te zijn.

"Je doet me denken aan de beeltenis van een jong ridder op zijn
graftombe," zei zij, zorgvuldig het welbesneden profiel teekenend,
dat zoo goed tegen den donkeren steen uitkwam.

"Ik wou, dat ik het was!"

"Dat is een dwaze wensch, tenzij je je leven bedorven hebt. Je bent
zoo veranderd, dat ik soms wel eens denk--" hier zweeg Amy, met een
half verlegen, half onderzoekenden blik, die meer zeide dan haar
onvoltooiden zin.

Laurie zag en begreep de hartelijke bezorgdheid, die zij aarzelde
uit te spreken, en haar flink in de oogen ziende, antwoordde hij,
zooals hij haar moeder zoo dikwijls geantwoord had:

"Alles in orde, mejuffrouw!"

Dat stelde haar tevreden, en maakte een einde aan de twijfelingen,
die haar in den laatsten tijd dikwijls verontrust hadden. Het trof
haar, en zij toonde dat, door op hartelijken toon te zeggen:

"Daar ben ik blij om! Ik dacht wel niet, dat je een erge losbol zou
zijn geweest, maar ik was bang, dat je veel geld verspeeld zou hebben
in dat verdorven Baden-Baden, je hart verloren aan de een of andere
mooie getrouwde Fransche vrouw, of een andere dwaasheid begaan had,
iets wat jongelui blijkbaar beschouwen als een noodzakelijk onderdeel
van een buitenlandsch reisje. Blijf daar niet zoo in de zon hangen,
maar kom hier liever op het gras liggen, en 'laten w'eens vertrouwelijk
zijn', zooals Jo altijd zei, wanneer wij gezellig in het hoekje van
de canapé gingen zitten om geheimen te vertellen."

Laurie wierp zich gehoorzaam in het gras, en begon zich te vermaken
met madeliefjes te steken tusschen het lint van Amy's hoed, die op
den grond lag.

"Ik ben een en al gehoor voor je geheimen," zei hij met plotselinge
belangstelling naar haar opkijkende.

"Ik heb niets te vertellen, jij mag beginnen."

"Het spijt mij, te moeten zeggen, dat ik er geen een rijk ben. Ik
dacht, dat jij misschien groot nieuws van huis hadt."

"Ik heb je alles verteld wat er in mijn laatste brieven stond. Krijg
jij niet dikwijls bericht? Ik dacht, dat Jo je wel vellen vol zou
schrijven."

"Zij heeft het druk; ik ben dan hier en dan daar, dus is het
niet mogelijk, geregeld te correspondeeren, zooals je wel
kunt begrijpen. Wanneer begin je aan je groot kunstgewrocht,
Raphaella?" vroeg hij, eensklaps van onderwerp veranderende, na een
korte pauze, waarin hij er over gepeinsd had, of Amy zijn geheim wist
en er over verlangde te praten.

"Nooit!" antwoordde zij op droevigen maar beslisten toon. "Rome heeft
alle ijdelheid uit mij verdreven, want na de wonderen die ik dáár
gezien heb, voel ik mij te onbeteekenend om iets uit te richten,
en heb ik in wanhoop al mijn dwaze luchtkasteelen laten varen."

"Waarom; je hebt toch zooveel energie en talent?"

"Dat is juist de reden; omdat talent geen genie is, en de grootst
mogelijke hoeveelheid energie het niet tot genie maken kan. Ik wil
groot zijn, of niets. Een alledaagsche kladschilderes begeer ik niet
te worden, en dus heb ik alle pogingen opgegeven."

"En wat ben je dan van plan verder met jezelf te doen, als ik vragen
mag?"

"Mijn andere talenten te polijsten en 'een sieraad van de maatschappij
te worden,' als de gelegenheid mij daartoe ooit wordt geboden."

Het was een karakteristiek gezegde en klonk overmoedig; maar
vermetelheid hoort bij jonge menschen, en Amy's eerzucht had een
goeden grond. Laurie glimlachte, maar hij bewonderde de geestkracht,
waarmee zij, nu een lang geliefd plan in duigen viel, zich een nieuw
doel voor oogen stelde, en geen tijd verspilde met nutteloos klagen.

"Mooi! en hier komt nu, denk ik, Fred Vaughn in 't spel?"

Amy zweeg bescheiden, maar een zekere uitdrukking op haar afgewend
gezicht noopte Laurie te gaan zitten en ernstig te zeggen:

"Nu wou ik eens graag voor broer spelen, en een paar vragen doen. Mag
ik?"

"Ik beloof niet, dat ik er op antwoorden zal."

"Dat zal je gezicht wel doen, als je tong weigert. Je bent nog niet
genoeg vrouw van de wereld om je gevoelens te verbergen, meisje! Ik heb
verleden jaar praatjes gehoord over Fred en jou en ik voor mij geloof,
dat, als hij niet zoo plotseling naar huis had moeten gaan, en zoo
lang was opgehouden, er wel iets van zou gekomen zijn, is 't niet zoo?"

"Dat kan ik moeilijk beantwoorden," zei Amy stijf; maar haar oogen
glinsterden verraderlijk en deden voldoende zien, dat zij haar macht
kende en behagen schepte in die wetenschap.

"Je bent toch nog niet geëngageerd, hoop ik?" en Laurie keek eensklaps
heel ernstig, zooals een ouderen broeder paste.

"Neen."

"Maar je zult hem aannemen, als hij terugkomt en heel behoorlijk een
knieval doet, is 't niet?"

"Best mogelijk!"

"Je houdt dus heel veel van Fred?"

"Ik zou het zeker kunnen doen, als ik het probeerde."

"Maar je bent niet van plan het te probeeren, voordat het geschikte
oogenblik is aangebroken? Lieve hemel, wat een bovenaardsche
voorzichtigheid! Hij is een goeie jongen, Amy, maar niet de man,
dien ik dacht, dat jij zou liefhebben."

"Hij is rijk, een 'gentleman' en heeft bizonder innemende
manieren,"--begon Amy en ze trachtte heel koel en waardig te spreken,
maar voelde zich toch min of meer beschaamd, in weerwil van de
zuiverheid harer bedoelingen.

"Ik begrijp je--schoonheden, die in de wereld willen schitteren,
hebben geld noodig, en dus ben je van plan een goed huwelijk te doen
en er op die manier te komen? Heel juist en verstandig zeker, in de
oogen van 'men', maar het klinkt vreemd uit den mond van een dochter
van je moeder."

"'t Is toch zoo!"

De kalme beslistheid, waarmee dit korte gezegde geuit werd, was
in vreemd contrast met de jonge spreekster. Laurie gevoelde dit
instinctmatig, en ging weer liggen, met een gevoel van teleurstelling,
waarvan hij geen verklaring kon geven. Zijn blik en stilzwijgen,
gevoegd bij zekere inwendige zelfbeschuldiging, hinderden Amy, en
deden haar het besluit opvatten, hem zonder uitstel de les te lezen.

"Ik wou, dat je je eens wat aanpakte en je best deed wat levendiger
te zijn," viel zij scherp uit.

"Probeer jij me dan eens wakker te schudden, als een beste meid."

"Ik zou het best kunnen, als ik wou," en zij zag er uit, alsof zij
het op de kortste en bondigste manier zou willen aanpakken.

"Probeer het maar gerust, ik geef mijn toestemming," antwoordde
Laurie, die het heerlijk vond eens te kunnen plagen, nadat hij zich
dat prettig tijdverdrijf zoo lang had moeten ontzeggen.

"Je zou binnen vijf minuten boos zijn."

"Ik ben nooit boos op jou. Om vuur te slaan zijn er twee vuursteenen
noodig; jij bent zoo koel en zacht als sneeuw."

"Je weet niet, wat ik doen kan--als sneeuw goed toegepast wordt,
doet zij iemand gloeien en tintelen. Je onverschilligheid is voor de
helft aanstellerij; en als je maar eens ferm door elkaar geschud werd,
zou je zien dat ik gelijk had."

"Schud mij dan eens ferm door elkaar! 't Zal mij geen pijn doen,
en het is voor jou nog eens een pleziertje, zooals de reus zei, toen
zijn kleine vrouw hem sloeg. Beschouw mij maar als een echtgenoot of
een karpet, en sla, tot je er zelf moe van bent, als die soort van
lichaamsoefening je goed doet."

Daar zij nu werkelijk tot het uiterste geprikkeld was, en er hartelijk
naar verlangde, dat hij die traagheid en onverschilligheid, die hem
zoo totaal veranderd hadden, zou afschudden, scherpte Amy zoowel haar
toon als haar potlood en begon:

"Flo en ik hebben een nieuwen naam voor je bedacht: 'luie Laurence',
hoe bevalt je die?" Zij dacht, dat het hem onaangenaam zou aandoen,
maar hij sloeg zijn handen boven zijn hoofd in elkander en zei
onverstoord:

"Niet kwaad, ik dank de dames wel."

"Wil ik je eens zeggen, hoe ik in alle oprechtheid over je denk?"

"Ik smacht er naar het te hooren."

"Nu, ik veràcht je."

Al had zij gezegd: "Ik haat je," op een kregeligen of coquetten toon,
hij zou gelachen en het wel aardig gevonden hebben; maar haar ernstige,
bijna droevige stem deed hem de oogen opslaan en kortaf vragen:

"Waarom, als ik 't weten mag?"

"Omdat jij, met alle kansen om goed, nuttig en gelukkig te zijn,
aan je gebreken toegeeft en lui en karakterloos bent."

"Krachtige taal, mejuffrouw."

"Als 't je bevalt, zal ik voortgaan."

"Alstjeblieft, het is hoogst interessant."

"Ik dacht wel, dat je er zoo over zou denken; zelfzuchtige menschen
praten altijd graag over zichzelf."

"Ben _ik_ zelfzuchtig?" de vraag ontsnapte hem onwillekeurig en werd
op verwonderden toon gedaan, want de enkele deugd waarop hij aanspraak
meende te mogen maken, was grootmoedigheid.

"Ja, vreeselijk zelfzuchtig," antwoordde Amy op een kalmen, koelen
toon, die op dat oogenblik tweemaal zooveel indruk maakte als een
heftige. "Ik zal het je bewijzen, want ik heb je bestudeerd, terwijl
wij onzen tijd zoo prettig doorbrachten, en ik ben volstrekt niet
tevreden over je. Je bent nu bijna zes maanden op reis, en hebt niets
uitgevoerd dan tijd en geld verspillen en je vrienden teleurstellen."

"Mag iemand dan niet eens plezier maken, na vier jaren lang hard
gewerkt te hebben?"

"Je ziet er niet naar uit, of je veel plezier gehad hebt; in elk geval
heeft het je, voor zoover ik kan nagaan, niet veel goed gedaan. Toen
wij elkander voor het eerst zagen, zei ik, dat je er op vooruit
was gegaan, maar nu neem ik dat terug, want ik vind je niet half
zoo aardig, als toen ik van huis ging. Je bent verschrikkelijk lui
geworden, houdt van babbelen, en verbeuzelt je tijd met onbeteekenende
dingen. Je vindt het prettig je door nietsbeduidende menschen te
laten fêteeren en bewonderen, in plaats van door verstandige menschen
bemind en geacht te willen worden. Met geld, talent, een goede positie,
gezondheid en schoonheid,--dat hoor je natuurlijk graag, ijdeltuit die
je bent! maar het is de waarheid en dus moet ik het wel zeggen,--in
't bezit en 't genot van al die schatten, kun je geen andere bezigheid
vinden dan lanterfanten, en in plaats van de man te zijn, dien je kon
en moest zijn, ben je--" hier zweeg zij, met een blik, waarin zoowel
teleurstelling als medelijden te lezen stonden.

"De heilige Laurentius op een rooster," voegde Laurie er bij, den zin
kalm voltooiend. Maar de vermaning bleef toch niet zonder uitwerking,
want zijn oogen stonden nu klaar en wakker en begonnen te glinsteren,
en een half knorrige, half beleedigde uitdrukking nam de plaats in
van de vroegere onverschilligheid.

"Ik dacht wel, dat je 't zoo zou opnemen. Jullie mannen vertelt ons,
dat wij engelen zijn, en álles van jullie maken kunnen, wat wij maar
willen; maar niet zoodra trachten wij je in alle oprechtheid van
dienst te zijn, of jullie lacht ons uit en wilt niet luisteren. Wel
een bewijs hoeveel die vleierij waard is!" Amy sprak bitter en draaide
den ongelukkigen martelaar aan haar voeten den rug toe.

Een oogenblik later kwam er een hand op haar papier, zoodat zij
niet kon teekenen, en Laurie riep, met grappige nabootsing van een
berouwvol kinderstemmetje:

"Ik zal zoet zijn, héél zoet!"

Maar Amy lachte niet, want zij meende het ernstig, en terwijl ze met
haar potlood een tikje gaf op de hand die voor haar lag, zei zij strak:

"Schaam je je niet over zoo'n hand? Zij is zoo zacht en wit als die van
een vrouw, en ziet er uit, alsof zij nooit iets anders uitvoert, dan
Jouvin's fijnste handschoenen dragen en bloemen voor dames plukken. Je
bent, den hemel zij dank, geen fat, dus ben ik tenminste nog blij,
dat er geen diamanten of groote zegelringen aan schitteren, alleen
maar dat kleine oude ringetje, dat Jo je jaren geleden eens gaf. O,
ik wou, dat zij hier was om mij te helpen."

"Dàt wou ik ook!"

De hand verdween even plotseling als zij gekomen was, en het vuur,
waarmee hij met haar wensch instemde, voldeed zelfs Amy. Terwijl
ze op hem neerkeek, viel haar een nieuwe gedachte in--maar hij had
zijn hoed half over zijn gezicht getrokken, als om het te verbergen,
en zijn knevel bedekte zijn mond. Zij zag alleen, hoe zijn borst
op en neer ging door een diepe ademhaling, die wel een zucht had
kunnen zijn, en de hand, die het ringetje droeg, woelde in het gras,
alsof zij iets verbergen moest, dat te kostbaar of te teeder was om
besproken te worden. In een oogwenk kregen verschillende zinspelingen
en kleinigheden vorm en beteekenis in Amy's hoofd, en vertelden haar,
wat haar zuster haar nooit had toevertrouwd. Zij herinnerde zich,
dat Laurie nooit uit eigen beweging over Jo sprak; zij dacht aan
de schaduw, die zooeven over zijn gezicht getrokken was, aan de
verandering in zijn karakter, en het dragen van dat kleine oude
ringetje--geen sieraad aan een flinke hand. Meisjes zijn vlug in
het lezen van zulke teekenen en voelen, hoeveel zij zeggen. Daarbij
had Amy zich al eens verbeeld, dat wellicht een liefdeshistorie
de oorzaak was van die verandering, en nu was zij er zeker van;
haar heldere oogen vulden zich met tranen, en toen zij weer sprak,
was het op een zachten, vriendelijken toon.

"Ik weet wel, dat ik geen recht heb zoo tot je te spreken, Laurie;
en als je niet de best gehumeurde jongen van de wereld was, zou
je woedend op mij worden. Maar we zijn allemaal trotsch op je en
houden zóóveel van je, dat ik niet goed velen kan, dat zij thuis even
teleurgesteld in je zouden zijn, als ik het ben geweest--hoewel zij
daar de verandering misschien beter zouden begrijpen."

"Dat denk ik zeker," klonk het van onder den hoed, op een grimmigen
toon, maar die even roerend was als een half gesmoorde zou geweest
zijn.

"Zij hadden 't mij moeten schrijven, dan had ik je niet zoo hard
toegesproken, terwijl ik juist meer dan ooit vriendelijk en geduldig
had moeten zijn. Ik heb nooit van die juffrouw Randal gehouden, en
nu haat ik haar!" zei slimme Amy, die zeker van haar zaak wilde zijn.

"Juffrouw Randal?!" Laurie gaf een duw aan zijn hoed, zoodat hij van
zijn gezicht vloog, met een uitdrukking, die geen twijfel overliet
aangaande zijn gevoelens jegens die jonge dame.

"O, neem me niet kwalijk, ik dacht--" hier zweeg zij diplomatisch.

"Niet waar! dat dacht je _niet_! Je wist heel goed, dat ik nooit
om iemand gegeven heb, dan om Jo." Laurie uitte dit op zijn ouden
heftigen toon, zijn gezicht afkeerend terwijl hij sprak.

"Dat dacht ik eerst ook wel, maar omdat zij er nooit iets over
schreven, en jij op reis ging, meende ik, dat ik mij vergist had. En
wou Jo niet? Hé, ik heb altijd gedacht, dat zij vreeselijk veel van
je hield!"

"Zij _houdt_ ook wel van me, maar niet op de manier, die ik verlang;
en 't is maar gelukkig voor haar, dat zij mij niet liefhad, als
ik dan toch zoo'n nietsbeteekenend, karakterloos wezen ben, als
waarvoor jij me houdt. Maar dat is háár schuld, en dat kun je haar
gerust vertellen."

De harde, bittere uitdrukking kwam weer terug, toen hij dat zei, en het
hinderde Amy, want zij wist niet welken balsem op de wond te leggen.

"Ik had ongelijk; ik wist het niet, en het spijt mij erg, dat ik me
zoo boos op je gemaakt heb; maar ik wou tóch dat je het beter droeg,
Teddy."

"Noem me niet zoo! dat is háár naam voor me," en Laurie hief
de hand op, met een haastige beweging, om de woorden, op Jo's
half vriendelijken, half verwijtenden toon gesproken, tegen te
houden. "Wacht tot je 't zelf ondervonden hebt," voegde hij er zachtjes
bij, handenvol gras uittrekkende.

"Ik zou het manmoedig dragen, en mij in elk geval geacht maken, als
ik niet bemind kon worden," riep Amy, met de beslistheid van iemand,
die er niets van af weet.

Nu vleide Laurie zich, dat hij het bizonder goed gedragen _had_,--hij
had niet geklaagd, geen medelijden zoeken op te wekken, en was met
zijn smart de wereld ingegaan, om die alléén de baas te worden. Amy's
woorden stelden de zaak in een nieuw licht, en hij zag voor de
eerste maal in, dat het zwak en zelfzuchtig was, bij de eerste groote
teleurstelling reeds den moed te verliezen, en zich over te geven aan
sombere onverschilligheid. Hij had een gevoel, alsof hij plotseling
uit een droom werd wakker geschud en onmogelijk den slaap weer kon
vatten. Na een poosje kwam hij overeind, en vroeg langzaam:

"Denk je, dat Jo mij ook zou verachten?"

"Ja, als zij je nu zag, zou zij dat zeker. Zij heeft een afkeer van
luie menschen. Waarom doe je niet iets kranigs, en _dwing_ je haar
niet, je lief te hebben?"

"Ik heb mijn best gedaan, maar 't hielp niet."

"Door te promoveeren, bedoel je? Dat was niets meer dan je plicht
tegenover je grootvader. Het zou een schande zijn geweest, als je
niet geslaagd was, na zooveel tijd en geld verspild te hebben, en
terwijl iedereen wist, hoe goed je werken _kon_!"

"Ik bén niet geslaagd; je kunt zeggen wat je wilt, want Jo wou mij
niet liefhebben," begon Laurie, en liet mismoedig het hoofd op de
hand rusten.

"Dat ben je wel, en dat zul je later zelf moeten erkennen,--want het
deed je goed, en bewees, dat je, als je 't maar probeerde, best iets
ten uitvoer kon brengen. Als je je nu maar iets anders tot taak wou
stellen, zou je gauw weer even opgewekt en gelukkig zijn als vroeger,
en je verdriet vergeten."

"Dat is onmogelijk!"

"Probeer het eerst en zie dan eens. Je hoeft de schouders niet op
te trekken en te denken: 'Wat weet zij van die dingen.' Ik doe mij
niets wijzer voor dan ik ben, maar ik let goed op, en ik zie vrij wat
meer, dan je je kunt voorstellen. Ik stel altijd veel belang in de
ondervindingen en de veranderlijkheid van andere menschen, en al kan
ik er dikwijls geen verklaring van geven, onthoud en gebruik ik ze
toch tot mijn eigen nut. Heb Jo je leven lang lief, als je daar lust
in hebt,--maar laat je er niet door ten onder brengen,--want het is
slecht om zoo veel goede gaven te veronachtzamen, omdat je de eene,
waarop je je zinnen gezet hebt, niet krijgen kunt. Maar kom--ik zal
je niet langer de les lezen, want ik weet, dat je je zult aangrijpen,
en een man zijn, in weerwil van die hardvochtige Jo!"

Beiden zwegen een poosje. Laurie draaide het ringetje aan zijn
vinger rond, en Amy legde de laatste hand aan de vluchtige schets,
die zij al pratende gemaakt had. Daarna schoof zij die op zijn knie
met de woorden:

"Hoe vind je dit?"

Hij keek en glimlachte--wat hij moeilijk laten kon, want het was
uitstekend gedaan. De lange, luie gedaante op het gras, met het
onverschillige gezicht, de half gesloten oogen, terwijl de eene hand
een sigarette vasthield, waaruit een wolkje opsteeg, dat het hoofd
van den droomer in rook hulde.

"Wat teeken je toch goed!" riep hij uit, met ongeveinsde verbazing en
bewondering over haar bekwaamheid, en voegde er toen half lachend bij:

"Ja, dat bén ik."

"Zooals je _nu_ bent--dit is, zooals je wás," en Amy legde een andere
schets naast degene, die hij in de hand hield.

Zij was niet half zoo goed gelukt, maar er zat leven en geest in,
wat menige fout goed maakte, en zij riep het verleden zoo levendig in
de herinnering terug, dat het gezicht van den jongen man plotseling
veranderde, toen hij de teekening bekeek. Het was niets dan een ruwe
schets, voorstellende, hoe Laurie een paard temde; hoed en jas waren
neergeworpen, en iedere lijn van de vlugge gestalte, de vastgesloten
mond en de bevelende houding, gaven wilskracht en durf te kennen. Het
mooie dier, juist overwonnen, boog zijn nek onder de sterk aangehaalde
teugels, krabde met den eenen poot den grond op, en stak de ooren op,
alsof het luisterde naar de stem van zijn meester. De verwarde manen
van het paard en de strakke houding van den ruiter spraken van een
plotseling stilhouden, na snelle beweging; van kracht en moed, jeugdig
vuur, hetgeen een scherpe tegenstelling vormde met de achtelooze
bevalligheid van de "Dolce far niente"-schets. Laurie zei niets,
maar Amy zag, hoe hij van de eene teekening naar de andere keek,
kleurde, en zijn lippen op elkander klemde, alsof hij de les, die
zij hem gegeven had, begreep en aannam. Dat voldeed haar; en zonder
een antwoord af te wachten, zei zij op haar gewonen, levendigen toon:

"Herinner je je dien dag nog, toen je het paard zou temmen, en wij
er allemaal naar keken? Meta en Bets waren angstig, maar Jo danste,
en klapte in de handen, en ik zat op het hek, en nam er een schets
van. Ik vond die schets een paar dagen geleden in mijn portefeuille,
werkte ze wat op, en bewaarde haar om ze je te laten zien."

"Zeer verplicht! Je bent enorm veel vooruitgegaan, sedert dien tijd,
en ik wensch er je geluk mee. Mag ik zoo vrij zijn je in dit 'paradijs'
te herinneren, dat men om zes uren dineert in je hôtel?"

Dit zeggende stond Laurie op, gaf de teekeningen terug met een glimlach
en een buiging, en keek op zijn horloge, als om haar te beduiden,
dat er zelfs aan zedelessen een einde moet komen. Hij trachtte zijn
vroegere trage, onverschillige houding weer aan te nemen, maar nu
_was_ het "aanstellerij",--want de vermaning had meer uitgewerkt,
dan hij zelf wilde erkennen. Amy gevoelde een zekere koelheid in zijn
manieren, en zei tot zich zelve: "Nu heb ik hem beleedigd. Enfin, als
't hem goed doet, ben ik er heel blij om; als hij nu 't land aan me
krijgt, spijt het mij; maar het was de waarheid, en ik kan er geen
woord van terugnemen."

Zij lachten en keuvelden den geheelen weg over naar huis; en de
kleine Baptiste, die op het achterbankje zat, vond, dat _monsieur_
en _mademoiselle_ bizonder goed gehumeurd waren. Maar geen van beiden
voelde zich recht op zijn gemak; de vriendschappelijke, openhartige
toon was verstoord, er lag een schaduw over den zonneschijn,
en er heerschte in beider hart een geheime ontstemming, in spijt
van hun schijnbare vroolijkheid. "Zullen wij je van avond zien,
_mon frère_?" vroeg Amy, toen zij aan de kamerdeur van haar tante
afscheid namen.

"Ik heb ongelukkig een afspraak. _Au revoir, mademoiselle_," en
Laurie boog zich als om haar de hand te kussen op Fransche manier,
hetgeen hem beter afging dan menig ander. Maar een zeker iets in zijn
gezicht dwong Amy haastig te zeggen:

"Neen, Laurie, wees gewoon tegen me, en neem op de goede oude manier
afscheid van me. Ik krijg liever één hartelijken Engelschen handdruk,
dan al die flauwe, sentimenteele Fransche complimenten."

"Dag, Amy," en met deze woorden, gesproken op den toon dien zij
graag hoorde, verliet Laurie haar, na een handdruk, bijna pijnlijk
van hartelijkheid.

Den volgenden morgen ontving ze, in plaats van het gewone bezoek,
een briefje, dat haar bij den aanvang deed glimlachen, maar bij het
einde zuchten:


_Mijn lieve Mentor!_

Wees zoo goed je tante van mij goeden dag te zeggen, en verheug je,
want "luie Laurence" is naar zijn grootvader gegaan, zooals een braven
jongen betaamt. Heb een plezierigen winter, en mogen de goden je
gezegende wittebroodsweken geven te Valrosa. Ik denk, dat het Fred
ook goed zou doen, als hij eens wakker geschud werd. Zeg hem dat,
met mijn gelukwenschen.


Steeds de uwe

TELEMACHUS.



"Beste jongen! Ik ben blij, dat hij gegaan is," zei Amy met een
goedkeurenden glimlach, maar het volgende oogenblik betrok haar
gezicht, toen zij de leege kamer rondkeek, en voegde zij er met een
onwillekeurigen zucht bij:

"Ja, ik _ben_ blij, maar wat zál ik hem missen!"





HOOFDSTUK XVII.

DE VALLEI DER SCHADUWEN DES DOODS.


Toen de eerste bitterheid voorbij was, nam de familie March het
onvermijdelijke aan en trachtte het blijmoedig te dragen, elkander
steunende door die innige liefde, die gewoonlijk in tijden van druk,
huisgenooten nauwer verbindt. Zij maakten het elkaar niet zwaarder
door nuttelooze klachten, en ieder deed zijn best om dat laatste jaar
nog een betrekkelijk gelukkig jaar te doen zijn.

De vroolijkste kamer werd voor Bets in orde gemaakt, en alles daar
bijeen gebracht, waar zij het meest zwak op had--bloemen, platen, haar
piano, het kleine werktafeltje en de geliefde katjes. Vaders mooiste
boeken vonden hun weg daarheen, en zoo ook Moeders gemakkelijke stoel,
Jo's schrijftafel, Amy's beste schetsen; en elken dag bracht Meta haar
kleintjes even, om een zonnestraaltje te werpen in de kamer van "Tante
Bets". John legde, zonder iets te zeggen, een sommetje ter zijde, om de
zieke van tijd tot tijd wat vruchten of andere versnaperingen te kunnen
zenden, waarvan zij veel hield en waarnaar ze dikwijls verlangde; de
oude Hanna werd nooit moede in het bedenken van nieuwe schoteltjes,
om haar grilligen eetlust te prikkelen, en stortte onder het bereiden
menigen traan; en van over de zee kwamen allerlei verrassinkjes en
opgeruimde brieven, die weldadige warmte en liefelijke geuren schenen
mee te brengen uit streken, waar men geen winter kent.

Vereerd als een huisgod in zijn nis, zat Betsy, rustig en bezig als
altijd, want niets kon haar lieve onzelfzuchtige natuur veranderen,
en nu zelfs, nu zij op het punt stond uit dit leven te scheiden,
trachtte zij het zoo gelukkig mogelijk te maken voor degenen,
die achter zouden blijven. De zwakke vingers waren nooit ledig,
en een van haar liefste bezigheden was, kleine presentjes te maken
voor de schoolkinderen, die dagelijks voorbij gingen; om b.v. een
paar wantjes uit het raam te laten vallen voor een paar verkleumde
handjes, een naaldenboekje voor een kleine poppen-moeder, aardige
inktlappen voor jeugdige schrijvers, die zich met moeite een weg
baanden door dichte bosschen van hanepooten, of kleine plakboekjes voor
kunstlievende oogen, en alle mogelijke, andere, aardige verzinsels,
zoodat het jonge volkje, dat eigenlijk met tegenzin de ladder der
geleerdheid beklom, zijn weg als het ware met bloemen bestrooid vond,
en de lieve geefster ging beschouwen, als een soort van goede fee,
die van haar troon allerlei gaven voor hun voeten strooide, gaven,
die op wonderbare wijze juist beantwoordden aan hun smaak en hun
behoeften. Indien Betsy eenige belooning verlangde, vond zij die
in de vroolijke gezichtjes, die steeds naar haar venster opkeken,
haar toeknikten en toelachten, en in de grappige, kleine briefjes,
vol vlekken en dankbaarheid, die zij van hen kreeg.

De eerste maanden waren werkelijk gelukkig, en Betsy keek gedurig om
zich heen en zeide dan: "Wat is alles heerlijk!" als zij zoo gezellig
bij elkander zaten in haar vroolijke kamer, de kinderen kraaiend en
spelend op den grond, Moeder en de zusters bij het raam aan het werk,
terwijl Vader met zijn welluidende stem iets voorlas uit de wijze
oude boeken, die zoo rijk schenen aan goede, troostrijke woorden,
en nog evenzeer van toepassing waren nu, als toen zij eeuwen geleden
geschreven werden--een kleine tempel, waar een vaderlijk priester
zijn kuddeke de harde lessen leerde, die allen moesten leeren; hen
trachtte te doen inzien, dat hoop troost kan storten in liefhebbende
harten, en dat geloof berusting mogelijk maakt. Het waren eenvoudige
preeken, die dadelijk den weg vonden naar de harten der toehoordsters;
want het hart des vaders sprak uit den godsdienst des leeraars,
en de aandoening, meermalen merkbaar in het trillen zijner stem,
zette dubbele welsprekendheid bij aan de woorden, die hij sprak of las.

Het deed allen goed, dat deze rustige tijd hun gegeven was, als een
voorbereiding voor de droevige uren, die komen zouden, want na een
poosje klaagde Bets, dat de naald "zoo zwaar" werd, en legde zij haar
voor altijd neer; praten vermoeide haar, het zien van verschillende
menschen maakte haar onrustig, de pijn overmeesterde haar, en de
vrede harer ziel werd droevig verstoord door het lijden, dat haar
zwak lichaam teisterde. Ach! hoe moeilijk waren de dagen, hoe lang de
nachten, hoe innig de smeekbeden, die de verslagen harten opzonden,
wanneer zij, die haar zoo ziels liefhadden het moesten aanzien, hoe zij
de uitgeteerde handen naar hen uitstak, met den hartroerenden kreet:
"Help mij, o, toe help mij!" en zij geen hulp konden aanbrengen. Een
donkere wolk over de kalme helderheid der ziel, een zware strijd
tusschen het jonge leven en den dood, maar beide waren gelukkig van
korten duur, en toen het zoo natuurlijk verzet plaats had gemaakt
voor onderworpenheid, keerde de oude vrede lieflijker dan ooit
terug. Naarmate het zwakke lichaam afnam in kracht, nam de ziel toe
in sterkte, en hoewel Betsy weinig sprak, gevoelden allen in haar
omgeving, dat zij zich gereed hield en zagen zij dat de pelgrim,
die het eerst opgeroepen werd, ook het meest geschikt en het meest
bereid was om te sterven.

Jo verliet haar geen oogenblik, sedert Bets had gezegd: "Ik voel
mij sterker, wanneer jij bij mij bent." Zij sliep op een rustbank
in de kamer, stond dikwijls op om naar het vuur te zien, of om
het geduldige schepseltje dat zoo zelden om iets vroeg, en haar
best deed "om niemand tot last te zijn", te laven, goed te leggen,
of eens toe te spreken. Den ganschen dag bleef zij in de kamer,
naijverig op andere ziekenverpleegsters en trotscher op de voorkeur
haar gegeven, dan zij in later tijd ooit was op eenige eer, die haar
te beurt viel. Het waren voor Jo kostbare en nuttige uren, want haar
hart doorliep een moeilijke school; lessen in geduld werden haar op
zoo liefelijke wijze gegeven, dat het niet anders kon, of zij moest
ze ter harte nemen; lessen in liefde tot alles; die zachte stemming,
die onvriendelijkheid kan vergeven en waarlijk vergeten; het getrouw
vervullen zelfs van den moeilijksten plicht, en het innige geloof,
dat niets vreest, maar onwankelbaar vertrouwt.

Het gebeurde meermalen, dat Jo, als zij 's nachts wakker werd, Betsy
vond lezen in haar veel gebruikt boekje, of haar zacht hoorde neuriën
om den slapeloozen nacht te bekorten, of zag, hoe zij het hoofd op de
handen liet rusten, terwijl menige traan tusschen de doorschijnende
vingers neerdroppelde; dan sloeg Jo haar gade, vervuld van allerlei
gedachten, te diep voor tranen, daar zij begreep, dat Bets op haar
eenvoudige, onzelfzuchtige wijze zichzelve zocht los te maken van
het lieve oude leven, en zich voor te bereiden voor het volgende,
door het herhalen van heilige troostwoorden, stille gebeden, en de
muziek, die zij zoo liefhad.

Dit alles werkte meer uit op Jo, dan de diepzinnigste preeken,
de heiligste lofzangen, de hartstochtelijkste gebeden hadden
kunnen teweegbrengen; want met oogen, door vele tranen helderziend
geworden, en een hart, door de teederste droefheid verzacht, leerde
zij de schoonheid beseffen van Betsy's leven--door niets bizonders
gekenmerkt, zonder eerzucht, maar vol van die bescheiden deugden,
die een liefelijken geur verspreiden, en bloeien in de schaduw, en
van die zelfverloochening, welke hen, die op aarde tevreden waren met
de minste te wezen, de eersten doet zijn in het koninkrijk der hemelen.

Op zekeren nacht zocht Bets onder de boeken op haar tafeltje naar
iets, dat haar de doodelijke vermoeidheid zou kunnen doen vergeten,
die bijna even zwaar te dragen viel als pijn; zij doorbladerde haar
ouden lieveling "De Reize naar de Eeuwigheid" [10] en vond een stukje,
papier door Jo bekrabbeld. Het opschrift trok haar aandacht, en de
doorgeloopen letters deden haar zien, dat er tranen op gevallen waren.

"Arme Jo, zij is zoo vast in slaap; ik zal haar dus maar niet wakker
maken om het haar te vragen; zij laat mij toch al haar dingen zien,
en ik denk niet, dat zij knorrig zal zijn als ik dit lees," dacht
Betsy, en wierp een blik naar haar zuster, die op het haardkleed lag
te slapen met de tang naast zich, om, zoodra het hout uit elkander
viel, bij de hand te zijn.


    MIJN BETSY.

    Stil, geduldig in de schaduw
      Uitziend naar het Hemelsch licht,
    Zit zij rustig af te wachten,
      't Vriendelijk oog omhoog gericht.
    Aardsche hoop en vreugd en droefheid
      Hebben welhaast afgedaan.
    Nog maar kort en 't is geleden--
      Dan breekt d'eeuwge morgen aan.

    Hebt gij bijna uitgestreden,
      Laat me een deel van uwen geest,
    Waardoor uw kortstondig leven
      Zoo aantreklijk is geweest;
    Van 't geduld dat u bezielde,
      En u, in de grootste pijn,
    Altijd vriendlijk en blijmoedig,
      Hoopvol en getroost deed zijn.

    Geef mij--want ik heb 't zoo noodig--
      Van uw nooit verflauwden moed,
    Die den weg der plichtsbetrachting
      Effen maakte voor uw voet.
    Geef m'uw onbekrompen liefde
      Die zoo godd'lijk schoon en vrij
    't Kwaad met liefde kon vergeven--
      Waar 'k misdeed, vergeef ook mij!

    Zoo verliest het afscheid daaglijks
      Iets van d' al te bittre pijn;
    Zoo zal, als 'k de les wil leeren,
      Mijn verlies mijn winste zijn.
    Droefheid toch zal zachter stemmen
      Mijn nog ongetemd gemoed;
    Hooger streven in mij wekken,
      Streven naar het Hemelsch goed.

    Voortaan zie 'k in mijn gedachten,
      Veilig in het land der rust,
    U, mijn liev'ling, die mij opwacht,
      Toewenkt van de zaalge kust.
    Hoop, geloof, uit smart geboren,
      Doen mij stil zijn onder 't kruis;
    En de zuster, die mij voorging,
      Leidt mij aan haar hand naar huis.


Gevlekt en half uitgewischt, niet uitmuntende door dichterlijke
volmaaktheid, riep dit gedichtje toch een uitdrukking van
onuitsprekelijke blijdschap op Betsy's gelaat te voorschijn, want het
was haar grootste verdriet geweest, dat zij zoo weinig gedaan had,
en Jo's versje scheen haar te verzekeren, dat haar leven niet onnut
was voorbijgegaan--dat haar dood niet die wanhoop zou veroorzaken,
waarvoor zij gevreesd had. Terwijl zij daar zoo zat te peinzen, met
het papier in de hand, viel het verkoolde blok hout ineen. Jo schrikte
wakker, pookte het vuur eens op, en sloop zachtjes naar het ledikant,
in de hoop, dat Bets zou slapen.

"Ik slaap niet, maar ik ben zoo gelukkig, Jo. Kijk's, ik heb dit
gevonden en gelezen; ik wist, dat je er niet boos om zou zijn. Ben
ik dat alles voor je geweest, Jo?" vroeg zij bescheiden en ernstig.

"O Bets, zooveel, zooveel!" en Jo legde haar hoofd op het kussen
naast haar zusje.

"Dan behoef ik niet meer te tobben, dat mijn leven nutteloos is
geweest. Ik ben lang niet zoo goed als jij mij voorstelt, Jolief,
maar ik _heb_ mijn best gedaan om te doen wat goed is, en nu het
te laat is om ook nog maar een begin te maken met het beter aan te
vatten, is het mij zoo'n troost te weten, dat er iemand is, die mij
innig liefheeft en denkt, dat ik haar in iets tot zegen ben geweest."

"Meer dan iemand ter wereld, Bets. Vroeger dacht ik, dat ik je niet
zou kunnen afstaan, maar ik begin in te zien, dat ik je niet verlies;
dat je nóg meer voor me zult zijn dan vroeger, en dat de dood ons
niet scheiden kan, al lijkt het ook zoo."

"Ik weet, dat hij het niet kan, en ik ben er ook niet bang meer voor,
want ik weet zeker, dat ik altijd je eigen Bets zal blijven, en je meer
dan ooit zal kunnen liefhebben en helpen. Jij moet mijn plaats innemen,
Jo, en alles voor Vader en Moeder zijn, als ik ben heengegaan. Zij
zullen alles van jou verwachten; laat het niet tevergeefs zijn; en
mocht het je soms moeilijk vallen, dat je zoo alleen moet werken,
herinner je dan, dat ik je niet vergeet, en dat je je gelukkiger zult
gevoelen, wanneer je Vader en Moeder helpt, dan wanneer je prachtige
boeken schrijft, of de wereld rondreist; want liefde is het eenige,
wat wij met ons kunnen nemen, wanneer wij van hier gaan, en zij maakt
het einde zooveel gemakkelijker."

"Ik zal mijn best doen, Bets," en in dat ernstig oogenblik besloot
Jo haar zoo geliefd oud plan op te geven, en zich van nu af aan een
nieuw en beter levensdoel voor oogen te stellen, inziende dat de
bevrediging van haar eigen wenschen haar toch arm zou laten, en zij
den heerlijken troost behoefde van een zich toewijden in liefde.

Zoo kwamen en gingen de lentedagen, de lucht werd helderder, de aarde
groener, de bloemen ontplooiden vroegtijdig hun blaadjes, en de vogels
kwamen nog bijtijds terug om het vaarwel toe te roepen aan Bets, die
als een vermoeid, maar vertrouwend kind zich vastklemde aan de handen,
die haar haar gansche leven door geleid hadden--aan Vader en Moeder,
die haar teederlijk ondersteunden tot aan de vallei der schaduwen
des doods, waar zij haar overgaven aan God.

Zelden, behalve in boeken, spreken stervenden bizonder treffende
woorden, zien zij gezichten, of verlaten zij de aarde met verheerlijkt
gelaat; en zij die er meermalen getuigen van waren, wanneer een ziel
het stoffelijk omhulsel ontvlood, weten, dat voor de meesten het einde
zoo natuurlijk en eenvoudig komt als de slaap. Wat Bets gehoopt had,
gebeurde: het "getij" verliep zachtkens en rustig, en in het donkere
uur, eer nog de schemering was aangebroken, blies zij zacht den
laatsten adem uit aan de borst, waar zij het eerst gerust had, zonder
eenig vaarwel, dan een laatsten blik vol liefde en een flauw zuchtje.

Met tranen en gebeden en teedere handen maakten moeder en zusters haar
gereed voor den langen slaap, die nooit meer door pijn zou gestoord
worden--en zagen met dankbare oogen, hoe een liefelijke kalmte
nu over de trekken verspreid lag, in plaats van de hartroerende
onderworpenheid, die hen zoo lang pijnlijk had aangedaan, en zij
gevoelden met innige blijdschap, dat de dood voor hun lieveling een
weldoende engel was en niet een koning der verschrikking.

Toen de morgen aanbrak, was voor het eerst sinds vele maanden, het
vuur uit, Jo's plaats ledig, en de kamer doodstil. Maar een vogeltje
zong lustig op een tak, dicht bij het raam, sneeuwklokjes bloeiden
tierig in het kozijn, en de lentezon stroomde naar binnen en deelde
van haar glans mede aan het lieve gelaat op het kussen, een gelaat zoo
vol van ongestoorden vrede, dat zij, die het zoo teeder liefhadden,
door hun tranen heen konden glimlachen, en God danken, dat eindelijk
alles wel was met Bets.





HOOFDSTUK XVIII.

Laurie zoekt te vergeten.


Amy's vermaning deed Laurie goed, hoewel hij dat natuurlijk eerst
veel later erkende; mannen zijn daar nooit zeer vlug mee. Wanneer de
vrouwen een raad geven, nemen de heeren der schepping dien niet aan,
tenzij zij zichzelf in den waan gebracht hebben, dat het juist was, wat
zij van plan waren te doen; dan handelen zij er naar, en geven, als het
goed uitkomt, aan het zwakkere geslacht de helft van de eer; komt het
echter verkeerd uit, dan geven zij haar edelmoedig de geheele schuld.

Laurie ging naar zijn grootvader terug, en wijdde zich gedurende
verscheiden weken zoo met hart en ziel aan hem, dat de oude heer
verklaarde, dat de lucht van Nice hem verwonderlijk veel goed had
gedaan, en hij niet beter kon doen, dan er nogeens heen te gaan. Het
jongmensch had niets liever gedaan--maar geen macht ter wereld zou
hem terug hebben kunnen drijven, na de ontvangen berisping; zijn
trots verbood het hem,--en werd soms het verlangen zeer sterk, dan
verlevendigde hij zijn besluit, door de woorden te herhalen, die den
diepsten indruk op hem gemaakt hadden: "Ik veracht je", en, "Ga heen,
en doe iets kranigs, dat haar zal _dwingen_ van je te houden."

Laurie keerde de zaak zoo dikwijls in zijn gedachten rond, dat hij
weldra tot het inzicht kwam, dat hij werkelijk lui en zelfzuchtig was
geweest, maar als een man een leed met zich omdraagt, heeft hij toch
immers recht op alle soorten van verzetjes, totdat hij zijn smart is te
boven gekomen! Hij voelde, dat zijn verwoeste liefde nu geheel en al
dood was, en hoewel hij haar zijn leven trouw beweenen zou, vond hij
het toch niet bepaald noodzakelijk zijn rouw zoo openlijk te blijven
dragen. Jo wilde hem niet liefhebben, maar hij zou haar toch dwingen
hem te achten en te bewonderen, door iets te doen, wat ten bewijze
kon strekken, dat het "neen" van een meisje zijn leven niet bedorven
had. Hij was altijd van plan geweest het een of ander aan te pakken,
Amy's raad kwam dus totaal overbodig. Hij had alleen maar gewacht,
totdat bovengenoemde verwoeste liefde behoorlijk begraven zou zijn;
zoodra dit gebeurd was, voelde hij zich in staat zijn gewond hart
stil in zich om te dragen en den levensstrijd voort te zetten.

Evenals Goethe, wanneer hij vreugde of droefheid ondervond, dit in
een lied moest uitstorten, besloot Laurie nu om zijn liefdessmart te
verheerlijken in een compositie, en een Requiem te vervaardigen, dat
Jo's ziel zou verscheuren, en het hart van ieder die het hoorde, zou
doen smelten. Toen dus de oude heer bemerkte, dat hij opnieuw rusteloos
en somber begon te worden, en hem raadde de reisstaf weer ter hand te
nemen, ging hij naar Weenen, waar hij muzikale vrienden had, en zette
zich aan den arbeid, met het vaste plan zich te onderscheiden. Maar,
hetzij zijn droefheid te groot was om zich te laten belichamen in
muziek, hetzij muziek iets te etherisch is om er menschelijk leed
in op te lossen, hij ontdekte weldra, dat het Requiem, ten minste
vooralsnog, zijn krachten te boven ging. Ook bleek, dat zijn geest
nog niet tot werken geschikt was, en zijn gedachten nog opklaring
noodig hadden; want het gebeurde menigmaal, dat hij zich, midden in
een droefgeestige passage, op het neuriën van een danswijsje betrapte,
en het Kerstmisbal te Nice levendig voor zijn verbeelding trad--vooral
die stevige Franschman,--die voor 't oogenblik krachtdadig een einde
maakte aan elke tragische compositie.

Toen probeerde hij het eens met een opera, want niets scheen hem
in het begin onmogelijk, maar ook hier ontmoette hij allerlei
onvoorziene moeilijkheden. Hij wilde Jo tot de heldin maken, en
riep zijn geheugen te hulp, om hem eenige liefelijke tooneeltjes
en romantische voorstellingen van zijn geliefde te binnen te
brengen. Maar zijn geheugen speelde hem parten, en wilde, alsof het
door den ondeugenden geest van het meisje zelve bezeten was, alleen
Jo's dwaasheden, gebreken en grillen voor hem oproepen; deed hem haar
alleen in de bespottelijkste houdingen zien--hoe zij b. v. matten
uitklopte, het hoofd omwonden met een bonten zijden doek, of zich
verschanste achter het canapékussen, of hem een stortbad toediende
om zijn hartstocht te blusschen,--en een niet te bedwingen lach
bedierf het aandoenlijke beeld, dat hij trachtte te schilderen. Zijn
aangebedene was met geen mogelijkheid tot heldin te maken van een
opera, en hij moest het opgeven met een: "Ze is de plaag van mijn
leven!" en een ruk aan zijn kuif, zooals een wanhopig componist past.

Toen hij daarna eens omzag naar een minder onhandelbare jonkvrouw,
die hij in zijn toondicht zou kunnen vereeuwigen, deed zijn geheugen
er hem met de vriendelijkste bereidwilligheid een aan de hand. Dit
beeld kreeg telkens verschillende gelaatstrekken, maar het had altijd
gouden lokken, was gehuld in eene doorzichtige wolk, en zweefde
luchtig voorbij zijn geestesoog, in een liefelijken chaos van rozen,
pauwen, witte ponies en blauwe linten. Zonder een naam te geven aan
die bekoorlijke schim, maakte hij haar tot zijn heldin, en kreeg haar
innig lief, hetgeen niet te verwonderen was, want hij kende haar alle
mogelijke gaven en bevalligheden toe, en leidde haar veilig door een
reeks van beproevingen heen, die elke andere sterfelijke vrouw zouden
vernietigd hebben.

Dank zij deze inspiratie schoot hij geruimen tijd uitstekend op,
maar langzamerhand verloor het werk zijn aantrekkelijkheid; hij
liet de pen rusten, en bleef zitten mijmeren met het papier voor
zich, of dwaalde door de drukke straten, om nieuwe denkbeelden op
te doen en zijn geest te verfrisschen, die dezen winter bizonder
ongestadig scheen te zijn. Hij deed niet veel, maar hij dacht over
velerlei dingen na, en voelde, dat er onwillekeurig de een of andere
verandering met hem plaats vond. "Het is misschien het bruisen van
het genie--ik zal het laten bruisen, en zien wat er van komt," zei
hij, heimelijk vermoedende, dat het geen genie, maar iets anders,
veel meer alledaagsch' was. Maar wat het dan ook mocht wezen, het
werkte toch iets uit, want hij werd steeds meer ontevreden met zijn
onbeteekenend leven, begon te verlangen naar een bepaalde taak,
waarin hij zich met hart en ziel kon verdiepen, en kwam eindelijk
tot het verstandige inzicht, dat iemand, die veel van muziek houdt,
daarom nog geen componist is. Toen hij op zekeren avond terugkwam uit
het koninklijk theater, waar een van Mozart's groote opera's prachtig
was opgevoerd, keek hij de zijne nog eens in, speelde een paar van de
beste eindjes, zat een poosje te staren naar de busten van Mendelssohn,
Beethoven en Bach, die op hun beurt welwillend op hem neerkeken;
scheurde toen eensklaps al zijn volgeschreven vellen muziekpapier
een voor een in stukken, en de laatste snippers wegwerpende, zei hij
bedaard tegen zichzelf:

"Zij heeft gelijk! talent is nog geen genie, en je kunt het er niet van
maken. Die muziek heeft alle ijdelheid uit mij weggevaagd, evenals Rome
haar een openbaring is geweest, en ik wil niet langer zoo dwaas zijn,
er mij nog iets van voor te stellen. Ziezoo, wat zal ik nu beginnen?"

Dat scheen een moeilijke vraag om te beantwoorden, en Laurie wenschte
bijna, dat hij werken moest om zijn dagelijksch brood te verdienen. Zoo
ooit, dan deed zich nu de gelegenheid voor "om naar den duivel te
loopen," zooals hij zich eens krachtig had uitgedrukt,--want hij had
overvloed van geld, en niets te doen,--en Satan verschaft, zooals
iedereen weet, graag bezigheid aan ledige handen.

De arme jongen had verzoekingen genoeg van buiten en van binnen te
bestrijden, maar hij weerstond ze vrij wel,--want hoe hoog hij zijn
vrijheid ook mocht schatten, hij schatte 't in hem gestelde vertrouwen
nog hooger,--en zoo hielden de belofte aan zijn grootvader gedaan,
en zijn wensch om de vriendinnen, die hem liefhadden, eerlijk in
de oogen te kunnen zien, en te kunnen zeggen: "alles in orde," hem
op den goeden weg. Misschien zal de een of andere pessimist zeggen:
"Dat geloof ik niet; jongens zijn jongens en jongelui moeten eerst hun
wilde haren verliezen. Vrouwen moeten geen wonderen verwachten." Ik
laat ieder vrij te gelooven, wat hij wil, maar houd vol, dat het toch
waar is. Vrouwen kunnen heel wat wonderen teweegbrengen, en ik ben er
van overtuigd, dat zij zelfs het groote wonder kunnen uitwerken: het
peil der mannen te doen rijzen, door te weigeren dergelijke gezegden
te herhalen. Laat jongens, jongens zijn,--hoe langer hoe beter,
en laten de jongemannen hun wilde haren verliezen, maar moeders,
zusters en vriendinnen kunnen hun de behulpzame hand reiken in dien
moeilijken tijd, door te toonen, dat zij gelooven aan de mogelijkheid
van hun trouw aan die deugden, die den man doen rijzen in de schatting
van goede vrouwen. Zoo het inbeelding is, laat ons er dan toch van
genieten, zoolang wij kunnen, want zonder haar is de schoonheid en
poëzie van het leven voor de helft verloren, en droevige voorgevoelens
zouden al de hoop vernietigen, die wij koesteren omtrent de flinke,
teerhartige kleine jongens, die nog altijd hun moeders liever hebben
dan zich zelven, en zich niet schamen dat te bekennen.

Laurie dacht, dat hij gedurende verscheiden jaren alle krachten
zou hebben in te spannen om zijn liefde voor Jo te boven te komen;
maar hij ontdekte tot zijn groote verbazing, dat het hem met den
dag gemakkelijker viel. Hij wilde het in het begin niet gelooven,
werd boos op zichzelf, en kon het niet begrijpen; maar onze harten
zijn vreemde, tegenstrijdige dingen, en de tijd en de natuur doen
het hunne, in weerwil van ons zelven. Laurie's hart _wilde_ geen pijn
meer doen; de wond deed haar best om te genezen, met een snelheid die
hem verbaasde, en in plaats dat hij alle krachten moest inspannen om
te leeren vergeten, ontdekte hij, dat hij zich inspannen moest om
er aan te denken. Hij had dezen ommekeer van zaken niet verwacht,
en was er niet op voorbereid. Hij kreeg een afschuw van zichzelf,
was verwonderd over zijn eigen veranderlijkheid en over het vreemde
mengelmoes van teleurstellingen en verruimdheid, waarmee hij zich
zoo spoedig kon herstellen van zulk een zwaren slag. Hij rakelde
de sintels van zijn verloren liefde met de meeste zorg op, maar zij
weigerden in lichte laaie te ontbranden; er kwam niets anders dan een
weldadige gloed, die hem verwarmde en goeddeed, zonder hem koortshitte
te bezorgen, en hij zag zich, hoewel met tegenzin, genoodzaakt te
erkennen, dat de jeugdige hartstocht langzamerhand overging in rustige
genegenheid,--zeer teeder, en nog een weinig droevig en gevoelig--maar
dat zou met den tijd zeker wel overgaan, en een broederlijke liefde
achterlaten, die onveranderlijk zou blijven bestaan tot aan het einde.

Toen hem bij een dezer overpeinzingen het woord "broederlijk" voor
den geest kwam, glimlachte hij en keek op naar het portret van Mozart,
dat tegenover hem hing.

"Hij was een groot man, en toen hij de eene zuster niet krijgen kon,
wendde hij zich tot de andere en was gelukkig."

Laurie zei de woorden niet hardop, dácht ze alleen maar in stilte; en
het volgend oogenblik kuste hij het kleine oude ringetje, fluisterend:

"Neen, dat niet! Ik heb het niet vergeten, dat kan ik ook niet. Ik
zal het nog eens probeeren, en als het dan weer mislukt, ja, dan--"

Hij eindigde zijn zin niet, maar greep pen en papier en schreef aan Jo,
dat hij niet in staat was zich tot iets te bepalen, zoolang er nog de
geringste hoop bestond, dat zij van gedachten zou veranderen. Kon zij
niet, wou zij niet,--zoodat hij thuis kon komen en gelukkig zijn? Hij
voerde, terwijl hij op het antwoord zat te wachten, hoegenaamd niets
uit, maar leefde in een koortsachtige spanning. Eindelijk kwam het,
en bracht hem zekerheid op één punt,--want Jo schreef zeer bepaald,
dat zij niet kon en niet wilde. Zij ging geheel en al op in Bets, en
verlangde het woord "liefde" nooit weer te hooren. Daarop verzocht zij
hem met iemand anders gelukkig te willen zijn, maar ten allen tijde
in zijn hart een klein hoekje open te houden voor zijn liefhebbende
zuster Jo. In een naschrift vroeg zij hem niet aan Amy te zeggen,
dat Bets erger was; zij zou met het voorjaar thuiskomen, en het was
niet noodig de laatste weken van haar verblijf in het buitenland te
vergallen. Het zou later tijd genoeg zijn, maar Laurie moest haar maar
dikwijls schrijven en zorgen, dat zij zich niet eenzaam of angstig
gevoelde, of te veel naar huis verlangde.

"Dat zal ik doen, en wel dadelijk. Arme, kleine meid, het zal eene
treurige thuiskomst voor haar zijn, vrees ik," en Laurie opende zijn
schrijftafel, alsof een brief aan Amy het passend slot was van den
volzin, dien hij eenige weken geleden onvoltooid had gelaten.

Maar hij schreef toch niet dien dag; want toen hij naar zijn
mooiste papier zocht, kwam hij iets tegen, dat hem van gedachte deed
veranderen. Tusschen rekeningen en papieren van allerlei aard zwierven
verscheiden brieven van Jo rond, en in een ander vakje van zijn
schrijftafel lagen de briefjes van Amy, zorgvuldig saamgebonden met
een van haar blauwe linten, dat herinneringen wekte aan de verwelkte
roosjes, die er bij bewaard waren gebleven. Met een half berouwvollen,
half lachenden blik, legde Laurie al de brieven van Jo bij elkander,
streek ze glad, vouwde ze toe, en borg ze netjes in een klein laatje
van zijn lessenaar, draaide een oogenblik in gedachten verzonken het
ringetje in de rondte, deed het langzaam af, legde het bij de brieven,
sloot het laatje, en ging toen naar de Kathedraal om de Hoogmis te
hooren uitvoeren, met een gevoel, alsof er een begrafenis plaats had;
en hoewel hij niet overstelpt was door droefheid, scheen dit toch
een geschikter manier om het overige van den dag door te brengen,
dan het correspondeeren met bekoorlijke jonge dames.

De brief werd echter toch gauw geschreven en aanstonds beantwoord,
want Amy _had_ heimwee, en bekende hem dat met zeer vleiende
vertrouwelijkheid. De briefwisseling bloeide ongeloofelijk,
en de brieven vlogen die geheele lente door, met nooit missende
regelmatigheid, heen en weer. Laurie verkocht zijn busten, stak met de
proeven van zijn opera zijn sigarettes aan, en ging naar Parijs terug,
in de hoop, dat zeker iemand daar ook zou komen. Hij zou dolgraag
naar Nice zijn gegaan, maar wilde niet, tenzij hij uitgenoodigd
werd; en Amy wilde het hem niet vragen, want zij deed juist op dat
oogenblik een kleine ondervinding op, die de oorzaak was, dat zij de
onderzoekende oogen van "onzen jongen" eigenlijk vreesde.

Fred Vaughn was teruggekomen en had haar de vraag gedaan, waarop zij
vroeger besloten had "ja" te antwoorden; maar nu zei zij "neen", wel
vriendelijk, maar toch vast besloten, want toen het oogenblik daar was,
ontzonk haar de moed, en bemerkte zij, dat er iets meer noodig was
dan geld en een goede positie, om het nieuwe verlangen te bevredigen,
dat haar hart met zooveel teedere hoop en vrees vervulde. De woorden
"Fred is een goeie jongen, maar volstrekt niet de man, dien ik dacht,
dat jij kiezen zou," en Laurie's gezicht, toen hij dat zei, kwamen
met dezelfde hardnekkigheid voor haar geest als haar eigene, toen
zij met blikken, zooal niet met woorden, gezegd had: "Ik ben van
plan te trouwen om geld." Het hinderde haar nu; ze wou, dat zij ze
terug kon nemen; ze klonken zoo onvrouwelijk, en ze wilde niet, dat
Laurie haar zou houden voor een gevoelloos, wereldsch schepsel. Nu
verlangde zij er veel meer naar om een beminnelijke vrouw te zijn
dan te schitteren in de maatschappij; zij was zoo blij, dat hij
haar den rug niet had toegekeerd, na al de vreeselijke dingen, die
zij gezegd had, maar alles zoo goed opnam, en vriendelijker was dan
ooit. Zijn brieven waren haar tot grooten troost--want de brieven van
huis kwamen zoo ongeregeld en gaven niet half zooveel als de zijne,
wanneer zij kwamen. Het beantwoorden was niet slechts een genoegen,
maar ook een plicht, want de arme jongen voelde zich eenzaam, en
moest wat afgeleid worden, nu Jo hardvochtig bleef. Zij had toch
eens moeten probeeren, of zij hem niet kon liefhebben,--het kon
niet zoo heel moeilijk zijn--menigeen zou trotsch en blij wezen,
als zoo'n aardige jongeman van haar hield; maar Jo deed nu eenmaal
nooit als andere meisjes, en dus schoot er niets over, dan maar heel
vriendelijk te zijn en hem te behandelen als een broer.

Als alle broers even lief behandeld werden als Laurie van nu af aan,
zouden zij er veel gelukkiger aan toe wezen, dan zij nu zijn. Amy
las hem nu nooit de les; zij vroeg zijn gevoelen op alle punten,
stelde belang in al wat hij deed, maakte allerliefste cadeautjes
voor hem, zond hem twee brieven per week, vol van allerlei levendige
beschrijvingen, zusterlijk vertrouwelijke mededeelingen, en bekoorlijke
schetsjes van al het moois, dat zij zag. Daar weinig broers zoo door
hun zusters vereerd worden, dat ze hun brieven bij zich dragen om die
telkens te lezen en te herlezen, die epistels hun tranen ontlokken,
als zij kort, maar gekust worden, wanneer zij lang zijn, en als
schatten bewaard worden, willen wij zelfs niet het vermoeden wekken,
alsof Amy iets van die dwaze, teerhartige dingen deed. Maar zooveel is
zeker, zij werd in dit voorjaar wel wat bleek en afgetrokken, verloor
veel van haar lust voor allerlei uitgangetjes en ging dikwijls alleen
schetsen. Zij had nooit veel te vertoonen bij haar tehuiskomst, maar
bestudeerde vermoedelijk de natuur, als zij soms uren lang met gevouwen
handen op het terras te Valrosa zat, of, zonder het zelf te weten,
alles schetste wat haar voor den geest kwam--een dapper ridder op een
graftombe, een jonge man slapend op het gras, met zijn hoed over de
oogen getrokken, of een meisje met krulhaar, in een wit japonnetje, een
balzaal doorwandelende, geleund op den arm van een lang heer, terwijl
beider gezicht onherkenbaar was gemaakt door een groote vlek, hetgeen
wel heel veilig, maar niet bepaald bevredigend kon genoemd worden.

Haar tante dacht, dat zij berouw had over haar antwoord aan Fred,
en toen Amy bevond, dat ontkenningen niets baatten, en open kaart
spelen ondoenlijk was, liet zij haar denken, wat zij verkoos, maar
droeg intusschen zorg, Laurie te doen weten, dat Fred naar Egypte
was vertrokken. Dat was alles; maar hij begreep het en voelde zich
verlucht, terwijl hij met een heel gewichtig gezicht tot zich zelf zei:

"Ik wist wel, dat zij zich bedenken zou. Arme jongen, ik heb het ook
doorgemaakt, en kan dus met hem meevoelen."

Toen slaakte hij een diepen zucht, en alsof hij daarmee zijn plicht
jegens het verledene vervuld had, vlijde hij zich gemakkelijk op de
sofa, en genoot volop van Amy's brief.

Terwijl deze veranderingen plaats vonden in het buitenland, had
droefheid de achtergeblevenen thuis bezocht; maar den brief die
Amy meldde, dat Bets achteruit ging, kreeg zij nooit in handen;
en toen zij den volgenden ontving, was het gras reeds groen boven
het graf harer zuster. Het droevig nieuws bereikte haar te Vevey,
want de warmte had hen in Mei uit Nice verdreven, en zij hadden
langzaam doorgereisd naar Zwitserland, over Genua en de Italiaansche
meren. Zij droeg het gelaten, en onderwierp zich zonder tegenspraak
aan den wensch der familie, dat zij haar bezoek niet zou bekorten,
want nu het toch te laat was om afscheid te nemen van Bets, deed zij
beter met te blijven, waar zij was, en door tijd en afwezigheid haar
droefheid te laten verzachten. Maar ze voelde zich gedrukt, verlangde
erg naar huis, en liet haar blikken elken dag over het meer gaan, of
zij Laurie nog niet zag aankomen om haar te troosten. Hij kwam dan
ook weldra; want dezelfde mail bracht brieven aan beiden, maar hij
was toen in Duitschland, en er verliepen een paar dagen, eer hij den
zijne kreeg. Zoodra hij dien gelezen had, pakte hij zijn valies, nam
afscheid van zijn mede-voetreizigers, en ging op weg om zijn belofte
te vervullen, het hart vol vreugde en droefheid, hoop en spanning.

Hij was te Vevey goed bekend, en zoodra de boot had aangelegd, haastte
hij zich langs het meer naar La Tour, waar de Carrols _en pension_
waren. Het speet den knecht zeer, dat de heele familie een roeitochtje
was gaan maken op het meer--maar neen, de blonde _mademoiselle_
was misschien in den tuin. Als mijnheer zich de moeite wilde geven,
zoolang te gaan zitten, zou hij haar in een oogwenk roepen. Maar
mijnheer kon zelfs geen oogwenk wachten en liep midden in een volzin
weg, ten einde _mademoiselle_ zelf op te zoeken.

't Was een mooie, oude tuin, aan den oever van het heerlijke meer,
met zware kastanjeboomen en overal klimop, terwijl de toren zijn
schaduw ver over het zonnig watervlak wierp. Aan den eenen hoek van
den breeden lagen muur was een bank, en hier ging Amy dikwijls heen
om te lezen of te werken, of zich te troosten met de schoonheid
der haar omringende natuur. Nu zat zij daar weer, het hoofd op de
hand geleund, met een bezwaard, naar huis verlangend hart en droeve
oogen, mijmerend over Betsy, en zich afvragend waarom Laurie nog niet
kwam. Zij hoorde niet hoe hij de plaats overstak, en zag niet hoe hij
stil bleef staan onder de poort, die naar den tuin voerde. Hij stond
daar een oogenblik en beschouwde haar in een nieuw licht, want hij
zag, wat niemand nog ooit gezien had--den teederen kant van Amy's
karakter. Alles aan haar getuigde van liefde en droefheid; de met
tranen bevlekte brieven op haar schoot, de zwarte strik in haar haar,
de uitdrukking van smart en geduld op haar bleek gezichtje, zelfs het
kleine ivoren kruisje om haar hals scheen tot Laurie's hart te spreken,
want hij had het haar gegeven, en zij droeg het als eenig sieraad. Als
hij nog eenigen twijfel mocht hebben gekoesterd omtrent de ontvangst,
die zij hem zou geven, werd deze weggenomen, zoodra zij opkeek en
hem zag; want zij liet alles op den grond vallen, liep naar hem toe,
en riep op een toon, die duidelijk haar liefde en verlangen verried:

"O, Laurie, Laurie! Ik wist wel, dat je bij mij komen zou!"

Ik geloof, dat alles toen wel een feit werd, want terwijl zij daar
zoo stil bij elkander stonden, en het donkergelokte hoofd zich zoo
beschermend boog over het blonde kopje, gevoelde Amy, dat niemand haar
zoo goed kon troosten en ondersteunen als Laurie, en Laurie kwam tot de
overtuiging, dat Amy de eenige vrouw ter wereld was, die Jo's plaats
zou kunnen innemen en hem gelukkig maken. Hij zei het haar wel niet,
maar dat stelde haar niet teleur, want beiden gevoelden hoe de zaken
stonden, waren tevreden, en lieten met vreugde alles verder aan den
tijd over.

Na een oogenblik ging Amy weer naar haar plaats terug, en terwijl
zij haar tranen droogde, raapte Laurie de gevallen papieren weer
op en vond in het herkennen van verscheiden veel gelezen brieven en
verraderlijke schetsjes goede voorteekens voor de toekomst. Toen hij
naast haar ging zitten, werd Amy wat verlegen, en bloosde ze bij de
herinnering aan haar onstuimige ontvangst.

"Ik kon het niet helpen, ik voelde mij zoo eenzaam en ongelukkig en was
zoo ontzettend blij, toen ik je weer zag. Het was zoo'n verrassing,
toen ik opkeek en jou zag staan, en dat juist terwijl ik begon te
vreezen, dat je niet komen zou," zei zij, zich te vergeefs inspannend
om volkomen natuurlijk te spreken.

"Ik kwam, zoodra ik het hoorde. Ik wou, dat ik iets zeggen kon om je
te troosten over het verlies van onze lieve Bets, maar ik kan alleen
met je mee voelen, en--" hier bleef hij steken, want hij werd ook
plotseling verlegen en wist niet recht, wat hij zeggen zou. Liefst
zou hij Amy's hoofd op zijn schouder getrokken hebben, om haar eens
goed te laten uitschreien, maar hij durfde niet, en bepaalde er
zich dus maar toe haar hand te vatten en die hartelijk te drukken,
hetgeen beter was dan woorden.

"Je hoeft niets te zeggen,--dit troost mij al," zei zij zacht,
"Bets is tot rust en gelukkig, en ik mag haar niet terugwenschen;
maar ik zie zoo op tegen het naar huis gaan, hoewel ik toch ook zoo
vreeselijk naar allen verlang. We moeten er nu maar niet te veel
over spreken, want het maakt mij aan het schreien, en ik wou graag
van je genieten, zoolang je hier bent. Je hoeft toch niet dadelijk
weer terug te gaan, wel?"

"Niet, als jij mij noodig hebt, kleintje."

"O, zoo erg! Tante en Flo zijn heel lief, maar jij bent toch nog
meer dan zij éen van de onzen, en ik zou het zoo heerlijk vinden,
als je een poosje hier bleef."

Amy sprak en zag er uit als een bedroefd kind, dat erg naar huis
verlangt, zoodat Laurie eensklaps al zijn schroom vergat, en haar
gaf, wat zij noodig had, het vertroetelen, waaraan zij gewoon was,
en het vertrouwelijk praatje, dat haar opfleurde.

"Arm kleintje, je ziet er uit, of je half ziek bent van verdriet. Ik
zal je wel eens verzorgen! Schrei nu maar niet langer, maar kom wat
met me op- en neerloopen,--de wind is te schraal om hier stil te
zitten," zei hij op den half teederen, half bevelenden toon, dien Amy
zoo graag hoorde; daarop zette zij haar hoed op, legde haar hand op
zijn arm en begon in den zonneschijn heen en weer te wandelen, onder
de uitbottende kastanjeboomen. Hij voelde zich meer op zijn gemak,
nu hij zijn lange beenen gebruiken kon, en Amy vond het heerlijk te
kunnen steunen op zijn sterken arm, het welbekende gezicht, dat haar
zoo opbeurend toelachte, weer te zien, en zijn vriendelijke stem nu
eens voor haar alleen zoo hartelijk en gezellig te hooren praten. De
oude tuin had al menig paar gelieven geherbergd, en scheen bepaald ten
hunnen gerieve aangelegd, daar hij zoo zonnig en rustig was--niemand
toch, die hen kon bespieden dan de oude toren en het blauwe meer,
dat aan hun voeten zijn kabbelende golfjes deed spelen en de echo
hunner woorden wegvoerde. Dit nieuwe paar wandelde en praatte
wel een uur lang; soms ook rustten zij eens op het lage muurtje,
met volle teugen genietende van de weemoedig-gelukkige indrukken,
die zoo'n eigenaardige bekoring bijzetten aan tijd en plaats, en
toen een prozaïsche etensbel hen waarschuwde, dat er een eind komt
aan alle dingen, had Amy een gevoel alsof zij haar zwaren last van
eenzaamheid en droefheid in den ouden tuin achterliet.

Zoodra mevrouw Carrol het opgeklaarde gezichtje zag, viel haar een
nieuw denkbeeld in, en zei zij tot zich zelf: "Nu begrijp ik alles;
het kind treurde om den jongen Laurence. Wel, wel, dat is nog nooit
in mij opgekomen!"

De goede mevrouw hield met lofwaardige bescheidenheid al deze dingen
voor zich, gaf door geen enkel teeken te kennen, dat zij iets merkte,
maar drong er hartelijk bij Laurie op aan, dat hij zou blijven,
en ried Amy toch maar veel van zijn bijzijn te genieten, daar dat
haar meer goed zou doen dan die eenzame wandelingen. Amy was een
toonbeeld van gehoorzaamheid, en daar haar tante nog al eens met
Flo uit moest, liet ze het aan Amy over haar vriend bezig te houden,
wat haar buitengewoon goed gelukte.

Te Nice had Laurie zijn tijd verbeuzeld, en Amy moeten knorren;
te Vevey was Laurie nooit lui, maar altijd druk bezig met wandelen,
rijden, roeien of studeeren, terwijl Amy, al wat hij deed, bewonderde
en zijn voorbeeld volgde, voor zoover dat kon. Hij zei, dat die
verandering toe te schrijven was aan het klimaat, en zij sprak hem niet
tegen, blij hetzelfde excuus te hebben voor haar eigen opgewektheid
en herstelde gezondheid.

De versterkende lucht deed beiden goed, en veel beweging bracht
gunstige verandering aan, zoowel lichamelijk als geestelijk. Het was
alsof zij op de eeuwenoude bergen een duidelijker inzicht kregen in het
leven en zijn plichten; de frissche wind verdreef droeve twijfelingen,
bedriegelijke inbeeldingen en sombere hersenschimmen. De warme lentezon
riep alle mogelijke hoogerstrevende begeerten, teedere verlangens en
gelukkige gedachten wakker,--het meer scheen de zorgen van het verleden
weg te spoelen, en het was alsof de trotsche oude bergen vriendelijk
op hen neerkeken en hun toefluisterden: "Kinderen, hebt elkander lief."

In weerwil van het pas geleden verlies, waren het recht gelukkige
dagen,--zoo gelukkig dat Laurie het niet van zich kon verkrijgen ze
door een enkel woord te verstoren. Het duurde een poosje, eer hij van
zijn verbazing bekwam over het spoedig genezen van zijn eerste, en
naar hij stellig geloofd had, laatste en eenige liefde. Hij troostte
zich over die schijnbare ontrouw, door de gedachte, dat Jo's zuster
bijna op hetzelfde neerkwam als Jo-zelf, en de overtuiging, dat het
onmogelijk zou geweest zijn iemand anders dan Amy zoo kort daarna en
zoo innig lief te krijgen. Zijn eerste liefde was van stormachtigen
aard geweest; hij zag er op terug, en met een gemengd gevoel van
medelijden en spijt alsof zij reeds jaren lang achter hem lag. Hij
schaamde er zich niet over, maar begroef haar als een der bitter-zoete
ondervindingen zijns levens, waarvoor hij dankbaar kon zijn, nu de
smart gelenigd was. In zijn tweede liefdesgeschiedenis zou hij zich
zoo kalm en eenvoudig mogelijk gedragen, besloot hij; het was niet
noodig er veel beweging van te maken, bijna overbodig Amy met ronde
woorden te zeggen, dat hij haar liefhad; zij wist het toch wel, en
had hem reeds lang haar antwoord gegeven. Alles ging zoo natuurlijk en
als vanzelf, dat niemand zich kon beklagen, en hij wist dat iedereen
er mee ingenomen zou zijn,--zelfs Jo. Maar als onze eerste liefde
onbeantwoord is gebleven, zijn wij zoo licht geneigd voorzichtig en
langzaam te werk te gaan, bij het wagen van een tweede poging; daarom
liet Laurie de dagen voorbijglijden, genietende van ieder uur, en het
aan 't toeval overlatende het woord uit te spreken, dat een eind zou
maken aan het eerste en liefelijkste gedeelte van zijn nieuwen roman.

Eigenlijk had hij zich voorgesteld, dat de ontknooping plaats zou
vinden in den ouden tuin, bij maanlicht en op de meest poëtische en
teedere manier, maar het viel heel anders uit,--want de zaak werd op
het meer beslist, op klaarlichten dag, met enkele korte woorden. Zij
hadden den ganschen morgen gedobberd op het water, van het sombere
St. Gingolf naar het zonnige Montreux, de Savooische Alpen aan de
eene, de St. Bernard en de Dent du Midi aan de andere zijde, het
liefelijk Vevey in de vallei, en Lausanne in de verte heuvelopwaarts,
met een wolkeloozen hemel boven hun hoofd, en het blauwe meer onder hun
voeten, bezaaid met de schilderachtige bootjes, die zooveel gelijken
op witgevleugelde zeemeeuwen.

Zij hadden gesproken over Bonnivard, toen zij langs Chillon voeren,
en over Rousseau, toen zij hun blik lieten gaan over Clarens, waar
hij zijn Heloïse schreef. Geen van beiden had het verhaal gelezen,
maar zij wisten, dat het een liefdesgeschiedenis was, en in stilte
vroegen zij zich af, of die wel half zoo belangwekkend zou wezen
als de hunne. Amy had, gedurende een kleine pauze in het gesprek,
het water tegen haar hand laten kabbelen, en toen zij opkeek, zat
Laurie op zijn riemen te leunen met een uitdrukking in zijn oogen,
die haar haastig deed zeggen: (alleen om het stilzwijgen af te breken)
"Je zult wel moe zijn; rust een poosje en laat ik eens roeien; het
zal mij goed doen, want sedert jij gekomen bent, ben ik veel te lui
en te gemakzuchtig geworden."

"Ik ben niet moe, maar je kunt als je wilt, wel een riem krijgen. Er is
plaats genoeg, hoewel ik wel bijna in het midden mag zitten, om de boot
in evenwicht te houden," antwoordde Laurie, alsof hij die schikking
wel aardig vond. Amy nam, ofschoon zij begreep, dat de zaak er niet
beter op geworden was, het aangeboden derde gedeelte der bank in,
zette haar hoed wat in haar gezicht, en pakte een riem. Zij roeide
goed, zooals zij trouwens de meeste dingen goed deed, en hoewel zij
beide handen gebruikte en Laurie slechts één, hielden de riemen maat,
en gleed de boot zachtkens over het water.

"Wat roeien wij samen gelijk, vind je niet," vroeg Amy, die op dat
oogenblik liever geen nieuwe pauze zag intreden.

"Zoo gelijk, dat ik wou, dat wij altijd in hetzelfde schuitje konden
varen. Wil je, Amy?" vroeg hij op teederen toon.

"Ja, Laurie!"--heel zachtjes.

Toen lieten beiden de riemen rusten en voegden zonder het zelf te
weten, een allerliefst tableau van menschelijke liefde en geluk, bij de
weerspiegelingen van het schoone natuurtafereel in het heldere water.





HOOFDSTUK XIX.

ALLEEN.


Het was gemakkelijk de belofte af te leggen, zichzelf te
verloochenen, toen de gansche ziel vervuld was van een ander,
en hart en gemoed geheiligd werden door een liefelijk voorbeeld;
maar toen de moed-in-sprekende stem zweeg, de dagelijksche lessen
opgehouden hadden, de beminde zieke was heengegaan, en er niets scheen
overgebleven dan droefheid en eenzaamheid, vond Jo het heel moeilijk
haar belofte te houden.

Hoe kon zij "Vader en Moeder vertroosten," terwijl haar eigen hart pijn
deed van het onophoudelijk verlangen naar haar zuster; hoe kon zij "het
huis gezellig maken," nu alle licht en warmte en aantrekkelijkheid er
uit geweken waren, nu Betsy haar oude thuis verwisseld had voor een
nieuw; en waar ter wereld kon zij "eenig nuttig en aangenaam werk
vinden," dat de plaats kon innemen van de liefdediensten, die hun
eigen belooning met zich hadden gebracht? Zij trachtte haar plicht
te doen, maar 't ging op een troostelooze wijze, in 't blinde weg en
kwam er in stilte gedurig tegen in opstand, want het scheen haar zoo
onrechtvaardig toe, dat het weinige genot, dat zij had, nog verminderd,
haar lasten vermeerderd, en haar leven al moeilijker en moeilijker
moest worden. Sommige menschen kregen niets dan zonneschijn, anderen
daarentegen niets dan schaduw; het was niet billijk, want zij streefde,
meer dan Amy misschien, naar volmaking, maar kreeg nooit een belooning,
niets dan teleurstelling, leed en hard werk.

Arme Jo, het waren donkere dagen voor haar, want een gevoel van
wanhoop maakte zich van haar meester, als zij zich voorstelde, hoe
zij haar leven zou moeten slijten in dat stille huis, opgaande in
nietige zorgen, van tijd tot tijd een paar armzalige genoegens, en
een plicht vóór zich, die nooit lichter scheen te zullen worden. "Ik
kàn het niet, ik ben niet gemaakt voor zoo'n leven, en ik weet dat
ik mij nog eens op een goeien dag van alles losruk en iets wanhopigs
doe, als de een of ander mij niet komt helpen," zei zij tot zichzelf,
toen haar eerste pogingen mislukten en zij in den somberen, ellendigen
geestestoestand verviel, die zoo dikwijls intreedt, wanneer een sterke
wil zich in het onvermijdelijke moet schikken.

Maar er kwamen wel "iemanden" om haar te helpen, hoewel Jo niet
dadelijk oog had voor haar goede engelen, omdat zij haar in zoo
welbekenden vorm verschenen, en die eenvoudige middelen gebruikten,
die het best geschikt zijn voor ons, arme menschenkinderen. Meermalen
schrikte zij 's nachts op, meenende, dat Betsy haar riep, en als het
zien van het ledige bed haar met niet te bedwingen droefheid deed
uitroepen: "O, Bets! kom terug! kóm terug!" dan strekte zij haar
smeekende armen niet te vergeefs uit; want evenmin als de geringste
beweging van haar zusje ooit aan haar oor ontsnapt was, ontging
een harer droeve klachten aan de moeder, die gereed stond hulp en
troost te brengen, niet alleen met woorden, maar ook met de geduldige
teederheid, die verzachting aanbrengt door een handdruk; met tranen,
die de stomme getuigen waren van nóg dieper smart dan die van Jo, en
met fluisterende woordjes, die meer zeiden dan gebeden, omdat hoopvolle
onderwerping gepaard ging met natuurlijke droefheid. Onvergetelijke
oogenblikken! wanneer zij in de stilte van den nacht van hart tot hart
spraken en de droefheid tot een zegen werd, die hun smart heiligde en
hun liefde versterkte. Toen Jo dit begon te gevoelen, scheen de last
lichter te worden, de voorgeschreven plicht makkelijker te vervullen,
en het leven leek minder zwaar te dragen, nu zij het beschouwde van
uit de veilige schuilplaats in haar moeders armen.

Toen het gewonde hart eenige vertroosting had gevonden, daagde er ook
hulp op voor den afgetobden geest; want op zekeren dag ging zij naar de
studeerkamer, sloeg haar arm om het dierbare grijze hoofd, opgeheven om
haar met een zachten glimlach te verwelkomen en verzocht ze nederig:
"Vader, spreek met mij, zooals u gewoon was met Bets te spreken. Ik
heb er meer behoefte aan dan zij, want ik ben niet half zoo goed!"

"Lieve kind, niets kan mij meer goed doen, dan dit," antwoordde
hij met bevende stem, en sloeg zijn armen om haar heen, alsof hij
ook hulp behoefde en niet aarzelde er om te vragen. Toen zette Jo
zich op Betsy's kleine stoeltje dicht bij hem, en vertelde hem al
haar bezwaren; hoe zij in opstand was geweest tegen God, hoe zij
vruchteloos gestreden had en daardoor ontmoedigd was geworden, hoe
klein haar geloof was, en hoe donker het leven haar dus toescheen, en
hoe zij geheel en al in de war en bitter wanhopig gestemd raakte. Zij
schonk hem haar heele vertrouwen, en hij schonk haar de hulp, die zij
noodig had, en beiden vonden troost in die uitstorting des harten;
want de tijd was gekomen, dat zij niet alleen samen spraken als
vader en dochter, maar als vrienden, in staat elkander te helpen
met wederkeerige sympathie en liefde. Dat waren gelukkige, ernstige
uren in de oude studeerkamer, door Jo "de kerk voor één gemeentelid"
genoemd: zij was daarna dan ook met nieuwen moed vervuld, opgeruimder
van geest, en meer onderworpen van gemoed, want de ouders die een
hunner kinderen geleerd hadden den dood zonder vrees tegemoet te
gaan, deden nu al wat zij konden, om een tweede te leeren het leven
te aanvaarden, zonder mismoedigheid of wantrouwen; met dankbaarheid
te letten op de lichtzijden, en geen gelegenheid om nuttig te zijn,
ongebruikt te laten voorbijgaan.

Er waren nog meer dingen, die Jo hielpen: nederige maar heilzame
plichten, die er het hunne toe bijbrachten om haar op te wekken,
en die zij langzamerhand leerde zien en waardeeren. Stoffer en
theedoek konden haar nooit meer afkeer inboezemen zooals vroeger,
want Bets had beide gehanteerd, en iets van haar huishoudelijken geest
scheen het kleine stoffer- en blikje, dat nooit werd weggeworpen,
te omzweven. Als zij ze gebruikte, betrapte Jo er zich op, dat zij
soms de liedjes neuriede, die Bets placht te neuriën, en onwillekeurig
volgde zij Betsy's ordelijke gewoonten na, en liet ze haar oog gaan
over al die kleinigheden, waardoor de kamers er netjes en frisch bleven
uitzien, hetgeen een eerste stap was om het in huis wat vriendelijk en
gezellig te maken. Ze besefte dit zelve niet, totdat Hanna haar hand
eens een hartelijk drukje gaf en zei: "Goed, zorgzaam schepsel! je
doet je best, dat we het lieve kind tenminste niet hoeven te missen,
wat dat betreft. We zeggen er wel niks van, maar daarom zien we het
toch wel, en onze lieve Heer zal je er voor zegenen; je zult zien,
dat Hij het doet."

Als zij zoo rustig samen zaten te naaien, merkte Jo telkens op, hoe
haar zuster Meta zich ontwikkeld had; hoe degelijk zij kon praten,
hoe goed zij thuis was in allerlei dingen, hoe echt vrouwelijk in
gedachten en woorden, hoe gelukkig in man en kinderen, en hoeveel
zij allen voor elkander waren.

"Het huwelijk is, wel beschouwd, toch een voorbeeldig ding. Ik zou
wel eens willen weten, of ik half zoo zou ontluiken, als jij gedaan
hebt, wanneer ik het eens probeerde; natuurlijk als de gelegenheid
zich aanbood," zei Jo, die een vlieger voor Demi zat te maken in de
woelige kinderkamer.

"Dat is juist, wat je noodig zou hebben om den zachten vrouwelijken
kant van je karakter te voorschijn te roepen, Jo. Jij hebt veel van
een kastanje, stekelig van buiten, maar van binnen zoo zacht als zij,
en met een zoete kern, als iemand die maar bereiken kon. Liefde zal
je eenmaal wel leeren, je hart te toonen, en dan zal de ruwe borstel
er wel afvallen."

"De vorst doet den bolster van de kastanjes barsten, mevrouw Brooke,
en er moet heel wat geschud worden, eer ze afvallen. Jongens gaan
uit kastanjeplukken, en ik ben er niets op gesteld door hen in een
zak gestopt te worden," antwoordde Jo, met ijver voortplakkend aan
den vlieger, die door geen wind ter wereld kon opgejaagd worden,
want Daisy had er zichzelve bij wijze van staart aan vastgemaakt.

Meta lachte, blij Jo's vroegere opgeruimdheid weer te zien herleven,
maar zij achtte het haar plicht, haar meening alle mogelijke kracht
bij te zetten; en de zusterlijke gesprekken bleven niet zonder vrucht,
vooral daar twee van Meta's meest afdoende argumenten de kinderen
waren, die Jo teeder liefhad. Sommige harten worden het best door
droefheid ontsloten, en dat van Jo was bijna goed "voor den zak";
nog een beetje zonneschijn om de kastanje volkomen te rijpen en
dan zou niet een _jongen_ haar door ongeduldig schudden veroveren,
maar een ernstig man de hand uitstrekken om haar zacht te ontdoen
van den bolster, en den gaven, zoeten kern te bereiken. Had zij dit
kunnen vermoeden, dan zou zij zich zeker teruggetrokken hebben en
stekelachtiger dan ooit zijn geweest; gelukkig dacht zij niet veel
over zichzelf, en viel ze, toen de tijd daar was, naar beneden.

Was zij de heldin van een zedekundigen roman geweest, dan zou zij in
deze periode van haar leven misschien streng vroom zijn geworden, de
wereld verzaakt hebben, en goeddoende de huizen langs zijn gegaan,
met een eenvoudig hoedje op en haar zak vol tractaatjes. Maar Jo
was geen heldin; zij was niets meer dan een gewoon meisje, dat met
allerlei moeilijkheden te worstelen had, zooals honderd anderen, en
zich, volgens haar natuur, afwisselend droevig, knorrig, lusteloos
of vol energie toonde, al naar dat haar stemming meebracht. Jo was
zoover gekomen, dat zij haar plichten leerde vervullen, en zich
onbevredigd voelde, als zij dit niet deed, maar ze _met blijdschap_
te vervullen--zie, dat was een tweede! Dikwijls had ze gezegd,
dat zij "iets grootsch" wenschte te doen, het kwam er niet op aan,
hoe moeilijk het ook was; en nu had zij haar wensch bereikt,--want
wat was heerlijker dan haar leven te wijden aan Vader en Moeder,
en het thuis zoo gelukkig voor hen te maken, als zij het vroeger
voor háár gemaakt hadden? En zoo er bezwaren en moeilijkheden noodig
waren om de waarde van dat streven te verhoogen, wat was zwaarder
voor een rusteloos, eerzuchtig meisje, dan om eigen luchtkasteelen,
plannen en wenschen op te geven, en blijmoedig voor anderen te leven?

De Voorzienigheid had haar aan haar woord gehouden; hier was de
taak,--niet zooals ze die verwacht had, maar een betere, omdat het
eigen ik er geen rol in speelde en--kon zij haar nu vervullen? Zij
besloot het te beproeven; en bij haar eerste pogen vond zij al hulp,
bij die haar liefhadden. Nog een andere werd haar toegezonden, en zij
nam die aan,--niet als een belooning, maar als een vertroosting, zooals
Christiaan met dankbaarheid genoot van de verfrissching, die het kleine
boschje hem bood, toen hij den heuvel "Moeilijkheid" beklom [11].

"Waarom schrijf je niet eens weer wat? dat deed je toch altijd zoo
graag," zei haar moeder eens, toen Jo opnieuw een vlaag van groote
moedeloosheid doorworstelde.

"Ik heb geen lust om te schrijven, en al had ik dat, niemand geeft
toch iets om mijn verhalen."

"Wij toch wel! Toe, schrijf eens iets voor ons, en bekommer je niet
om het verdere publiek. Probeer het eens, mijn kind, ik geloof zeker,
dat het je goed zou doen, en _ons_ veel genoegen zou geven."

"Ik geloof niet, dat het zal lukken." Maar Jo haalde toch haar
lessenaar voor den dag, om haar half voltooide manuscripten nog eens
door te zien.

Een uur later keek haar moeder om het hoekje van de deur, en daar
zat zij te schrijven, met haar zwarten boezelaar voor, en zoo geheel
en al in haar bezigheid verdiept, dat mevrouw March glimlachte en
stilletjes verdween, voldaan over de uitwerking van haar raad. Jo
wist zelve niet, hoe het kwam, maar er was iets in het verhaal, dat
aanstonds den weg vond tot het hart van hen, die het lazen; en toen
de familie er over gelachen en geschreid had, zond haar vader het,
zeer tegen haar zin, naar een der meest populaire tijdschriften. Tot
haar groote verbazing werd het niet alleen betaald, maar er werd nog
meer van haar hand verlangd. Brieven van verscheiden personen, wier
lof eer was, volgden weldra; nieuwsbladen namen het verhaal over, en
onbekenden zoowel als vrienden bewonderden het. Het maakte bizonder
veel opgang voor zoo'n klein dingetje, en Jo was daar veel verbaasder
over, dan toen haar roman tegelijkertijd geprezen en veroordeeld werd.

"Ik begrijp het niet; wat steekt er toch in dat eenvoudige
geschiedenisje, dat het door de menschen zoo geroemd wordt?" vroeg
zij met de grootste verwondering.

"Het bevat waarheid, Jo, dát is het geheim; humor en zuiver gevoel
maken het boeiend, en je hebt eindelijk je genre gevonden, mijn kind;
je hebt eerst het bittere gehad, nu volgt het zoete; doe je best,
en wees even gelukkig over je succes als wij."

"Als er iets goeds en waars is in hetgeen ik schrijf, dan heb ik dat
niet uit mijzelf; ik heb het allemaal te danken aan u, en Moeder en
Bets," zei Jo, dieper geroerd door haars vaders woorden, dan door
eenigen lof van de buitenwereld.

Zoo schreef Jo, geleerd door liefde en droefheid, haar kleine verhalen,
en zond ze de wereld in, hopende er vrienden mee te maken voor hen en
voor zich zelve. Zij ondervond, dat die bescheiden zwervelingen al heel
vriendelijk ontvangen werden; zij werden hartelijk welkom geheeten,
en zonden als rechtgeaarde, door de fortuin begunstigde kinderen,
menig blijk daarvan aan hun moeder thuis.

Toen Amy en Laurie hun engagement berichtten, vreesde mevrouw March,
dat Jo het moeilijk zou vinden er zich in te verblijden, maar haar
vrees werd spoedig weggenomen, want hoewel Jo eerst heel ernstig
keek, nam zij het heel kalm op, en was reeds vol hoop en plannen
voor "de kinderen", nog eer zij den brief tweemaal gelezen had. Het
was een soort van geschreven duet, waarin ze elkaar om 't hardst
verheerlijkten; grappig om te lezen en aangenaam om te overdenken,
want niemand had iets tegen dit verbond.

"U vindt het zeker wel plezierig, hè, Moeder?" vroeg Jo, de
fijnbeschreven bladzijden neerleggend, terwijl zij haar moeder aankeek.

"Ja, ik hoopte, dat het zoo zijn zou, van het oogenblik af, waarop
Amy schreef dat zij Fred bedankt had. Ik was er toen zeker van, dat
iets beters, dan wat jij 'de koopmansgeest' noemt, in haar hart was
gekomen, en een uiting hier en daar in haar brieven deed mij vermoeden,
dat liefde en Laurie den palm zouden wegdragen."

"Wat ziet u toch scherp, Moeder, en wat kunt u toch goed zwijgen;
u hebt er nooit een enkel woord van tegen mij gezegd."

"Moeders hebben scherpe oogen en een bescheiden tong noodig, als zij
dochters hebben op te voeden. Ik was half bevreesd je die gedachte
in het hoofd te brengen, want je mocht hen eens zijn gaan schrijven,
om hen geluk te wenschen, voordat de zaak nog goed en wel in orde was."

"Ik ben niet meer de flap-uit, die ik was; u kunt mij vertrouwen, ik
ben nu wel ernstig en verstandig genoeg om iemands confidente te zijn."

"Dat is waar, mijn kind, en ik zou je zeker tot de mijne gemaakt
hebben, als ik niet ongerust was geweest, dat het je verdriet zou doen,
te hooren, dat je 'Teddy' iemand anders had lief gekregen."

"Maar Moeder, dacht u dan werkelijk, dat ik zoo dwaas en zelfzuchtig
zou zijn, nadat ik zijn liefde had afgeslagen, toen die pas ontwaakt,
en misschien het zuiverst was?"

"Ik wist, dat je het toen volkomen meende, Jo, maar in den laatsten
tijd dacht ik wel eens, dat je hem, als hij terug kwam en je nog
eens vroeg, misschien een ander antwoord zou geven. Vergeef het mij,
kindlief, ik moet wel zien, dat je je heel eenzaam voelt, en er is
soms een verlangende blik in je oogen, die mij tot in de ziel treft;
daarom dacht ik, dat Laurie de ledige plaats wellicht zou kunnen
vervullen, als hij het nu nog eens beproefde."

"Neen, Moeder, het is beter zoo, en ik ben blij, dat Amy hem heeft
leeren liefhebben; maar u hebt in één opzicht gelijk, ik voel mij
eenzaam, en zou misschien als Teddy het weer gevraagd had, 'ja'
gezegd hebben, niet omdat ik hem meer liefheb, dan toen hij wegging,
maar omdat ik er meer om geef bemind te worden, dan toen."

"Dat verheugt me, Jo, want het bewijst, dat je vooruitgaat. Er zijn
er genoeg om je lief te hebben; doe dus je best tevreden te zijn met
Vader en Moeder, zusters en broers, vrienden en kindertjes, totdat
er iemand komt, die je meer dan iemand ter wereld liefheeft en je je
belooning zal geven."

"Moeders hebben op de allerbeste manier lief, maar ik wil het mijn
moedertje wel in 't oor fluisteren, dat ik ook graag andere soorten
zou leeren kennen. Het is heel vreemd, maar hoe meer ik mij tevreden
zoek te stellen met alle mogelijke genegenheden, des te meer behoeften
schijn ik te krijgen. Ik had nooit gedacht, dat een hart zooveel
kon bevatten--het mijne is zoo elastisch; het is nooit te vullen,
geloof ik, en ik had vroeger toch volkomen genoeg aan mijn familie;
ik begrijp het niet."

"Ik wel," en mevrouw March glimlachte veelbeteekenend, terwijl Jo
den brief doorbladerde om nog eens te lezen wat Amy van Laurie schreef.

"Het is zoo'n heerlijk besef, dat iemand je liefheeft zooals Laurie;
hij is niet sentimenteel, praat er niet veel over, maar ik zie en
voel het in al wat hij zegt en doet, en het maakt mij zoo gelukkig,
en zoo klein, dat ik hetzelfde meisje van vroeger niet meer schijn te
wezen. Ik wist niet hoe goed en edelmoedig en teeder hij was, maar nu
laat hij mij in zijn hart lezen, en zie ik, hoe vol het is van nobele
opwellingen en hoop en plannen, en ik ben er toch zóó trotsch op,
dat het mij toebehoort! Hij zegt, dat hij een gevoel heeft, alsof
hij nu een voorspoedige levensreis zal maken, met mij aan boord
als stuurman, en overvloed van liefde tot ballast. Ik bid er om,
dat het zoo zijn mag, en doe mijn best, om alles te worden, wat hij
denkt dat ik ben, want ik heb mijn 'kapitein' met hart en ziel lief,
en zal hem nooit verlaten, zoolang God ons te zamen laat. O, Moeder,
ik wist niet, dat de aarde den hemel zoo nabij kon zijn, als twee
menschen elkander liefhebben en voor elkander leven!"

"En dat is onze koele, terughoudende, wereldsche Amy! Werkelijk, de
liefde doet wonderen. Wat innig gelukkig moeten die twee zijn!" en
Jo vouwde den brief met zorg dicht, zooals men een mooien roman zou
dichtslaan, die den lezer geboeid heeft tot aan het einde, en hem
dan weer alleen laat in de nuchtere werkelijkheid.

Na een oogenblik dwaalde Jo naar boven, want het regende en zij kon
niet gaan wandelen. Een rustelooze geest bezielde haar, en het oude
droevige gevoel maakte zich weer van haar meester; niet zoo bitter
als vroeger, maar zij vroeg zich toch met pijnlijke verwondering af,
waarom de eene zuster alles mocht hebben, wat zij maar begeerde, en
de andere niets. Het was niet waar; dat wist zij wel, en zij trachtte
de opwelling op zij te zetten, maar het natuurlijk verlangen naar
liefde was sterk, en Amy's geluk wekte den vurigen wensch in haar op,
ook iemand met hart en ziel te kunnen liefhebben en haar leven aan
hem te mogen wijden, zoolang God hen te zamen wilde laten.

Op den zolder, waar Jo's doelloos omdwalen tot een einde kwam,
stonden vier kleine kisten op een rij, alle geteekend met den
naam der eigenares en alle gevuld met reliquien uit de kinder- en
meisjesjaren, nu voor allen voorbij. Jo deed ze open en keek er eens
in, en toen zij aan de hare kwam, leunde zij met de kin op den rand
en staarde afgetrokken op den verwarden rommel, totdat een stapeltje
oude leesboeken haar oog trof. Zij haalde ze te voorschijn, keek ze
door, en leefde dien prettigen winter bij de vriendelijke mevrouw
Kirke nog eens over. Eerst glimlachte ze, daarna keek zij peinzend,
en toen zij een klein briefje tegenkwam van de hand van den professor,
begonnen haar lippen te beven, de boeken gleden van haar schoot, en
zij staarde op de vriendelijke woorden, alsof zij een nieuwe beteekenis
voor haar kregen, en een teer plekje in haar hart aanraakten.

"Gij kunt mij verwachten, lieve vriendin, het kan misschien wel wat
laat worden, maar ik zal zeker komen."

"O, kwam hij maar, hij was altijd zoo vriendelijk, zoo goed, zoo
geduldig met mij; mijn lieve oude Frits, ik heb hem niet half genoeg
gewaardeerd toen ik hem had, maar wat zou ik hem nu niet graag eens
willen zien, want iedereen schijnt van mij weg te gaan en ik blijf
heel alleen."

Zij hield het papiertje vast, alsof het een belofte was, die
nog vervuld moest worden, leunde met het hoofd op een groote
prullemand en schreide, alsof zij den regen daarbuiten gezelschap
wilde houden. Was het alleen uit medelijden met zichzelf, uit
verlatenheid, of neerslachtigheid? of was 't het ontwaken van een
gevoel, dat zijn tijd had afgewacht, met evenveel geduld als hij,
die het inboezemde? Wie zal het zeggen?





HOOFDSTUK XX.

VERRASSINGEN.


Alleen in den schemer op de oude sofa, lag Jo naar het vuur te staren
en te peinzen. Dat was haar geliefkoosde manier om het schemeruurtje
door te brengen; niemand stoorde haar, en zij lag daar gewoonlijk,
op Betsy's klein rood kussen, verhalen te phantaseeren, droomen te
droomen, of met teedere liefde te denken aan de zuster, die haar nooit
veraf scheen. Zij zag er vermoeid, ernstig en min of meer droevig uit,
want morgen was zij jarig, en zij dacht er over hoe oud zij al werd,
en hoe weinig zij nog gedaan had. Bijna vijf en twintig, en niets
uitgevoerd, dat de moeite waard was!--Daar vergiste Jo zich in;
ze had heel wat gedaan, en na een poosje erkende ze dat ook zelf,
en was er dankbaar voor.

"Een oude vrijster worden, dat zal mijn lot zijn. Een litteraire oude
vrijster, met een pen tot echtgenoot, een hoop verhalen tot kinderen,
en over twintig jaar een armzalig beetje roem en fortuin misschien;
maar dan ben ik, evenals de arme Johnson, [12] natuurlijk te oud om
er van te genieten, en heb ze dus niet meer noodig. Hoe het zij,
ik behoef geen zure heilige of zelfzuchtige zondares te wezen; en
ik geloof eigenlijk wel, dat oude vrijsters zich heel behagelijk
voelen, als ze maar eerst aan den toestand gewend zijn; maar--"
en hier zuchtte Jo, alsof het vooruitzicht toch niet uitlokkend was.

Onder haar overpeinzingen scheen Jo in slaap gevallen te zijn, want
eensklaps stond Laurie's geest voor haar. 't Was of een lichamelijk
levende geest zich over haar heenboog, met denzelfden blik, die in
zijn oogen placht te komen, als hij iets diep gevoelde en het liever
niet wou toonen.

Een oogenblik lag ze hem verschrikt aan te staren, zonder een enkel
woord te zeggen, totdat hij bukte en haar een kus gaf. Toen kende
zij hem, en vloog op met den blijden uitroep:

"O, Teddy! O, mijn Teddy!"

"Ben je dus blij mij weer te zien, Jo?"

"Blij! mijn beste jongen, woorden kunnen mijn blijdschap niet
uitdrukken. Waar is Amy?"

"Je moeder heeft zich van haar meester gemaakt; zij zijn bij Meta. Wij
gingen daar in het voorbijgaan even aan, en ik kon mijn vrouw niet
uit hun handen krijgen."

"Je wat?" riep Jo--want Laurie zei deze twee woorden met een onbewusten
trots en zelfvoldoening, die hem verrieden.

"Drommels! daar heb ik het nu toch verklapt!" en hij keek meer dan
schuldig, terwijl Jo hem het mes op de keel zette.

"Ben je heusch getrouwd?"

"Ja, om u te dienen, maar ik zal het nooit weer doen," en hij viel
voor haar op de knieën, de handen smeekend samengevouwen, en zijn
gezicht een en al schalkschheid, vroolijkheid en triomf.

"Wezenlijk getrouwd?"

"_Wezenlijk!_"

"Groote goedheid! wat voor verschrikkelijke dingen zul je nu verder
uitrichten?" en Jo viel hijgend op haar plaats neer.

"Een karakteristieke, maar niet complimenteuse gelukwensch", merkte
Laurie op, nog steeds in zijn nederige houding, maar stralende van
voldoening, en uiterst voldaan.

"Wat kun je anders verwachten, als je iemand buiten adem brengt,
door als een dief in huis te sluipen, en op die manier een schrik
aan te jagen! Sta op, dwaze jongen, en vertel mij er alles van."

"Geen woord, tenzij je mij weer op mijn oude plaats laat zitten,
en me belooft, dat je geen barricade zult opwerpen."

Jo begon te lachen, zooals zij in lang niet gelachen had, klopte
uitlokkend op de sofa, en zei op hartelijken toon: "Het oude kussen
ligt op zolder, wij hebben het nu niet meer noodig; kom dus maar gauw
alles opbiechten, Teddy!"

"Wat klinkt dat genoegelijk, je weer 'Teddy' te hooren zeggen; niemand
dan jij noemt mij ooit zoo," en Laurie ging met een zeer vergenoegd
gezicht zitten.

"Hoe noemt Amy je?"

"Mylord."

"Net iets voor haar!--nu, je ziet er kranig genoeg vooruit," en Jo's
oogen zeiden duidelijk, dat zij "haar jongen" knapper vond dan ooit.

Het kussen was er niet meer, maar toch was er een barricade,
een natuurlijke--opgeworpen door tijd, afwezigheid en veranderde
gemoedsgesteldheid. Beiden gevoelden dit, en zagen elkander een
oogenblikje aan, alsof die onzichtbare scheidsmuur een kleine schaduw
tusschen hen deed vallen. Dat duurde echter maar een poosje, want
Laurie vroeg, met een vergeefsche poging om een waardig gezicht te
zetten: "Zie ik er niet uit als een getrouwd man, als het hoofd van
een huisgezin?"

"Geen zier, en dat zul je ook nooit. Je bent wat dikker en steviger
geworden, maar anders nog dezelfde kwajongen als altijd."

"Hoor eens, Jo, je moest mij met wat meer eerbied behandelen," begon
Laurie, die erg van de ontvangst genoot.

"Hoe is dat mogelijk, als het denkbeeld alleen, dat jij getrouwd en
gevestigd bent, zoo onweerstaanbaar grappig is, dat ik niet ernstig kan
blijven," antwoordde Jo, een en al glimlach, hetgeen zoo aanstekelijk
bleek, dat zij samen in lachen uitbarstten, en toen rustig gingen
zitten, om een vertrouwelijk praatje te houden op de oude manier.

"Het zou je niets baten, of je al in de kou uitging om Amy te halen,
want ze komen straks allemaal hier; ik kon niet langer wachten; ik
wou je zoo graag het groote nieuws vertellen, en het bovenste laagje
hebben, zooals wij zeiden, als wij over den room kibbelden."

"Natuurlijk wou je dat, en bedierf je alles door met het slot te
beginnen. Begin nu eens van voren af aan, en vertel mij _precies_
hoe alles in zijn werk is gegaan. Ik brand van nieuwsgierigheid."

"Nu dan: ik deed het eenvoudig om Amy plezier te doen," begon Laurie
met een knipoogje, dat Jo deed uitroepen:

"Leugen nommero een; Amy deed het om jou plezier te doen. Ga voort,
maar spreek de waarheid, als ge kunt, mijnheer."

"Nu begint zij mij al dadelijk de les te lezen; is 't niet
allergenoeglijkst dat weer eens te hooren?" vroeg Laurie aan het
vuur, en de vlammen flikkerden helder op, alsof ze 't er volkomen
mee eens waren. "Het komt immers toch alles op hetzelfde neer,
is 't niet? nu zij en ik toch één zijn. Wij waren van plan met de
Carrols thuis te komen, dat was een maand of wat langer geleden,
maar zij veranderden in eens van gedachten, en besloten nog een
winter te Parijs te blijven. Maar Grootvader verlangde naar huis;
hij was op reis gegaan voor mijn plezier, dus kon ik hem niet alleen
laten terugtrekken, maar ik kon toch ook niet van Amy scheiden,
en mevrouw Carrol had malle Engelsche ideeën opgedaan over gepast
geleide en zulke gekheid meer, en wou Amy niet toestaan met ons mee
te gaan. Daarom maakte ik een eind aan de moeilijkheid door te zeggen:
'Laten wij trouwen, dan kunnen wij doen, wat wij willen.'"

"Natuurlijk stelde jij dat voor! Jij richt altijd de dingen in naar
je eigen plezier."

"Niet _altijd_!" en iets in Laurie's stem deed Jo haastig vervolgen:
"Hoe heb jullie Tante's toestemming gekregen?"

"Dat was wel lastig, maar we wisten haar toch om te praten, want we
hadden een massa goede argumenten aan onzen kant. Er was geen tijd
meer om te schrijven en toestemming te vragen, maar jullie zoudt het
toch allemaal _later_ goed hebben gevonden, en dus: 'we moesten de
koe maar bij de horens pakken,' zooals mijn vrouw zegt."

"Wat zijn we trotsch op die twee woorden, en wat vinden wij het
prettig om ze te zeggen!" viel Jo hierop in, het vuur op haar beurt
toesprekende en met genot den gelukkigen glans waarnemende die het
scheen te wekken in de oogen, die zoo droevig en somber hadden gestaan,
toen zij ze de laatste maal zag.

"Wel een beetje! Ze is ook zoo'n mooi en lief vrouwtje, dat ik niet
laten kan trotsch op haar te zijn. Nu maar--Oom en Tante waren er voor
het decorum. We gingen zoo in elkander op, dat wij voor anderen niets
waard waren, en deze plezierige schikking zou alles voor iedereen
't gemakkelijkst maken; dus besloten wij er dan ook maar toe."

"Wanneer, waar, hoe?" vroeg Jo, een en al belangstelling, en brandend
van nieuwsgierigheid, want zij kon het zich nog maar niet begrijpen.

"Zes weken geleden, in het hôtel van den Amerikaanschen consul te
Parijs--een heel rustige trouwerij natuurlijk; want zelfs in ons
geluk vergaten wij onze lieve Betsy niet."

Jo legde haar hand in de zijne, toen hij dat zei, en Laurie streek
zachtjes over het kleine roode kussen, dat hij zich zoo goed
herinnerde.

"Waarom liet jullie 't ons daarna niet weten?" vroeg Jo op bedaarder
toon, toen zij een poos heel stil hadden gezeten.

"Wij wilden jullie verrassen; wij dachten eerst, dat wij dadelijk
naar huis zouden gaan, maar mijn beste grootvader zag, zoodra we
getrouwd waren, plotseling in, dat hij nog wel een maand noodig had,
eer hij klaar kon komen, en zond ons weg om onze wittebroodsweken
door te brengen, waar wij verkozen. Amy had vroeger eens gezegd,
dat Valrosa daar zoo uitstekend voor geschikt was, dus gingen wij
daarheen en waren er zoo gelukkig, als menschen maar eenmaal in hun
leven zijn kunnen. Dat was daar met recht rozengeur en maneschijn!"

Laurie scheen Jo voor een oogenblik te vergeten, en Jo verheugde
zich er over; want het feit, dat hij haar al deze dingen zoo vrij en
natuurlijk vertelde, bewees haar dat hij volkomen vergeven en vergeten
had. Zij zocht haar hand weg te trekken; maar alsof Laurie raadde
welke gedachte haar aanspoorde tot die half onwillekeurige beweging,
hield hij ze vast, en zei met een manlijken ernst, dien zij nog nooit
in hem had opgemerkt: "Jolief, ik wou je graag één ding zeggen, en dan
zullen wij die zaak voor goed laten rusten. Zooals ik al in mijn brief
schreef, toen ik vertelde, hoe lief Amy voor me geweest was, ik zal
nooit ophouden jou ook lief te hebben; maar de liefde is veranderd,
en ik heb leeren inzien, dat het beter is, zooals het is. Amy en jij
veranderen van plaats in mijn hart, dat is al. Ik geloof, dat het zoo
beschikt was, en zou dat zeker ook wel van zelf hebben leeren inzien,
als ik gewacht had volgens jouw raad; maar ik kon niet geduldig zijn
en werd dus wanhopig. Ik was toen een jongen, koppig en heftig, en ik
had een harde les noodig om mijn vergissing te leeren inzien. Want het
wás een vergissing, Jo, zooals jij ook zei, en ik merkte het, nadat
ik mij als een gek had aangesteld. Ik raakte daarna zoo in de war,
dat ik zelf niet wist, wie ik het meest liefhad--jou of Amy, en mijn
best deed beiden even lief te hebben, maar dat kon ik niet, en toen
ik haar in Zwitserland terug zag, scheen alles op eens tot klaarheid
te komen. Je nam beiden je rechte plaats in, en ik wist zeker,
dat de oude liefde afgedaan was, voordat de nieuwe begon te leven;
dat ik mijn hart eerlijk kon deelen tusschen zuster Jo en vrouw Amy,
en ze beiden hartelijk liefhebben. Wil je dat gelooven en terugkeeren
naar den gelukkigen ouden tijd, toen wij elkander pas leerden kennen?"

"Ik wil het van ganscher harte gelooven; maar Teddy, wij kunnen
nooit weer jongen en meisje zijn--de gelukkige oude tijd kan nooit
terugkomen, en wij moeten dat ook niet verwachten. Wij zijn nu
volwassen man en volwassen vrouw, hebben ernstig werk te doen, want
de speeltijd is over, en mogen niet langer gekheid maken. Ik geloof,
dat jij dat ook wel voelt; ik zie de verandering in jou, en jij zult
die in mij zien; ik zal 'mijn jongen' missen, maar ik zal den man
even goed liefhebben en hem méér bewonderen, omdat hij zich voorneemt
te zijn, wat ik hoopte, dat hij worden zou. We kunnen niet langer
speelkameraden wezen, maar wij zullen broer en zuster zijn, om elkaar
ons leven lang lief te hebben en te helpen; zullen we niet, Laurie?"

Hij antwoordde niet, maar nam de hand, die zij hem aanbood, en legde er
zijn gezicht voor een oogenblik op, gevoelende, dat uit het graf van
een jongenshartstocht een schoone sterke vriendschap was verrezen,
die hun beiden tot zegen zou zijn. Toen hernam Jo vroolijk, want
zij wilde niet, dat zijn thuiskomst droevig zou worden: "Ik kan het
mij nog maar niet begrijpen, dat jullie kinderen werkelijk getrouwd
zijn en een huishouden gaan opzetten. Het lijkt mij net, of het pas
gisteren was, dat ik Amy's boezelaar vastmaakte, en jou aan 't haar
trok, als je mij plaagde. Och, och, wat vliegt de tijd toch om!"

"Daar een van de 'kinderen' ouder is dan jijzelf, behoef je niet
zoo grootmoederachtig te praten. Ik vlei mij, dat ik nu wel 'een
opgeschoten meneer' ben, zooals Peggotty zei van David; [13] en als
je Amy ziet zul je haar wel een bizonder voorspoedig kind vinden,"
zei Laurie, lachende om haar moederlijken toon.

"Jij mag wat ouder zijn in jaren, maar ik ben zooveel ouder in mijn
gevoel, Teddy. Dat zijn vrouwen altijd, en dit laatste jaar is zoo
moeilijk geweest, dat ik mij wel veertig jaar voel."

"Arme Jo, we lieten het jou ook maar alleen dragen, terwijl wij plezier
maakten. Je bent werkelijk ouder geworden; hier is een diepe rimpel, en
daar nog een; behalve wanneer je glimlacht, staan je oogen droevig, en
toen ik straks het kussen aanraakte, voelde ik er een traan op. Je hebt
veel verdriet gehad en stond er alleen voor; wat ben ik een zelfzuchtig
wezen geweest!" en Laurie trok met een berouwvol gezicht aan zijn haar.

Maar Jo keerde het verraderlijke kussen om, en antwoordde op een
toon, dien zij zoo vroolijk mogelijk deed klinken: "Neen, ik had
Vader en Moeder om mij te helpen, en de kleintjes om mij te troosten,
en de gedachte, dat jij en Amy gezond en gelukkig waren, deed mij de
moeilijkheden hier gemakkelijker dragen. Ik voel mij soms eenzaam,
maar ik geloof, dat dat wel goed voor mij is, en--"

"Je zult het nooit weer zijn," viel Laurie haar in de rede, en sloeg
zijn arm om haar heen, alsof hij alle mogelijke kwaad van haar wilde
weren. "Amy en ik kunnen niet buiten jouw hulp; jij moet 'de kinderen'
leeren huishouden, en in alles deelen, zooals vroeger, en toelaten,
dat we je vertroetelen, dan zullen we allemaal óvergelukkig zijn."

"Als ik niet overcompleet ben, zou ik het heel prettig vinden. Ik
begin mij nu al verjongd te voelen; want toen jij kwam, schenen al
mijn zorgen op de een of andere manier weg te vliegen. Jij bent mij
altijd een troost geweest, Teddy," en Jo leunde met haar hoofd op
zijn schouder, zooals zij dat jaren geleden gedaan had, toen Betsy
ziek was, en Laurie haar zeide, dat zij maar op hem moest steunen.

Hij keek haar aan om te zien, of zij aan die dagen terugdacht, maar
Jo glimlachte, alsof haar zorgen werkelijk bij zijn komst waren
weggevlogen.

"Je bent nog altijd dezelfde, Jo, het eene oogenblik schreien, het
volgende lachen. Nu kijk je wel wat ondeugend; waar denkt u aan,
Grootma?"

"Ik peinsde er over, hoe jij en Amy met elkander zouden omgaan."

"Als engelen!"

"Ja natuurlijk, in het begin--maar wie is de baas?"

"Ik heb er geen bezwaar tegen, je te vertellen, dat zij op 't
oogenblik het meest in te brengen heeft; ik laat haar ten minste in
dien waan,--zij vindt dat plezierig, weet je. Maar we zullen daar
gauw verandering in brengen, want zij zeggen, dat het huwelijk iemands
rechten halveert en iemands plichten verdubbelt."

"Je zult voortgaan, zooals je begonnen bent, en Amy zal je al je
levensdagen regeeren."

"Nu, zij doet het zoo onmerkbaar, dat ik niet denk, dat het mij veel
zal kunnen schelen. Amy is een vrouw, die de kunst van regeeren goed
verstaat; ik vind het, om je de waarheid te zeggen, zelfs wel aardig,
want zij draait iemand zoo zacht en netjes om den vinger, alsof hij
een strengetje zij was, en intusschen geeft ze je 't idee, dat ze je
een gunst bewijst."

"Dat ik dát nog beleven moet, jou onder den pantoffel te zien,
terwijl je het nog aardig vindt op den koop toe!" riep Jo, de handen
in elkaar slaande.

Het was aardig om te zien, hoe Laurie de borst vooruitzette, en met
mannelijken trots om die insinuatie lachte, terwijl hij "met zijn
hooghartig air" antwoordde: "Amy is te wel opgevoed om zooiets te
doen, en ik behoor niet tot de soort van mannen die zich daaraan
onderwerpen. Mijn vrouw en ik hebben te veel achting voor ons zelven
en voor elkaar, om ooit over elkander te heerschen, of met elkaar
te kibbelen."

Dat beviel Jo, en zij vond, dat de nieuwe waardigheid hem heel
goed stond, maar de knaap scheen met reuzenschreden in een man te
veranderen, en weemoed vermengde zich met haar blijdschap.

"Dat geloof ik graag; Amy en jij kibbelden nooit, zooals wij samen. Zij
is de zon, en ik ben de wind uit de fabel, en de zon maakte het meest
van den man, zooals je je herinnert."

"Zij kan hem zoowel wat 'opblazen' als 't noodig is, als hem
beschijnen," verzekerde Laurie lachend. "Als ik nog aan de vermaning
denk, die ik te Nice kreeg! Ik verzeker je, dat die nog vrij wat
erger was, dan jij me ooit gegeven hebt. Die klonk als een klok;
ik zal je er bij gelegenheid wel eens alles van vertellen,--_zij_
zal het nooit doen, omdat zij--nadat zij mij gezegd had, dat zij mij
verachtte en zich over mij schaamde--haar hart kwijt raakte aan dien
verachtelijken persoon en den nietswaardige trouwde."

"Hoe karakterloos! Maar mocht zij het soms te bont maken, kom dan
maar bij mij, dan zal ik je wel verdedigen."

"Ik zie er wel uit, of ik dat noodig had, hè?" vroeg Laurie, opstaande
en een gebiedende houding aannemende, die plotseling in ongeveinsde
verrukking overging, toen hij Amy hoorde roepen:

"Waar zit zij? Waar is mijn lieve, oude Jo?"

Daar kwam de heele familie binnen marcheeren, en allen kusten en
pakten elkander nog eens weer van voren af aan, en eindelijk mochten
de drie reizigers in vrede gaan zitten, en kon ieder zich ongestoord
"aan hun aanblik vergasten." Mijnheer Laurence, gezond en flink als
altijd, was door zijn buitenlandsche reis even zeer verkwikt als
de anderen,--zijn barschheid scheen nagenoeg geheel verdwenen en
de ouderwetsche hoffelijkheid had een kleine verfijning ondergaan,
die haar aantrekkelijker maakte dan ooit. Het deed iemand goed op te
merken, hoe hij "mijn kinderen", zooals hij het jonge paar noemde,
toelachte; nog aardiger was het te zien, hoe Amy hem haar kinderlijke
liefde bewees, waardoor zij zijn oud hart geheel en al won; en het
best van alles was het Laurie gade te slaan, zooals hij om die twee
heendraaide, alsof hij zich niet verzadigen kon aan het liefelijke
tafreel.

Meta had bij den eersten oogopslag dadelijk ontdekt, dat Amy er heel
anders uitzag dan zijzelve, dat haar eigen japon niet de Parijsche
"coupe" had en dat de jonge mevrouw Moffat geheel in de schaduw zou
worden gesteld door de jonge mevrouw Laurence, die een echt elegante,
gracieuse vrouw was geworden. Jo dacht, toen zij het paar nauwkeurig
opnam: "wat komen ze toch goed bij elkander! Ik had gelijk, en Laurie
heeft 'het mooie begaafde meisje' gevonden, dat zijn huis meer tot
sieraad zal strekken dan de lompe oude Jo; zij zal zijn trots en
niet zijn plaag zijn." Mevrouw March en haar echtgenoot glimlachten
en knikten elkaar met een verheugd gezicht toe, want zij zagen,
dat het hun jongste dochter naar wensch was gegaan, niet alleen in
wereldsche dingen, maar dat ook het betere goed: liefde, vertrouwen
en geluk haar deel was geworden.

Want Amy's gelaat droeg die uitdrukking van zachte blijmoedigheid, die
van vrede des harten spreekt, haar stem had een nieuwen teederen klank,
en de koele, stijve houding was overgegaan in een zachte waardigheid,
zoowel vrouwelijk als innemend. De indruk werd niet verstoord door
kleine gemaaktheden, en haar hartelijke, lieve manieren waren nog
bekoorlijker dan de nieuwe schoonheid of haar vroegere bevalligheid,
en leverden het onmiskenbare bewijs, dat zij de echte "edelvrouw"
was, die zij eens gehoopt had te zullen worden.

"Liefde heeft veel gedaan voor ons dochtertje," zie de moeder zacht.

"Zij heeft haar heele leven door altijd een goed voorbeeld gehad, mijn
beste," fluisterde mijnheer March, terwijl hij zijn oogen vol liefde
liet rusten op het vervallen gelaat en de vergrijsde haren naast zich.

Daisy kon haar oogen maar niet afhouden van de mooie tante, en
haar handjes niet van de kostbare châtelaine, die zooveel onbekende
heerlijkheden bevatte. Demi moest eerst nog eens nadenken over de
vreemde familieleden, eer hij zich liet vangen, door het ondoordacht
aannemen van een geschenk, in den verleidelijken vorm van een familie
houten beertjes uit Bern. Een zijwaartsche beweging van Laurie deed
hem echter tot een onvoorwaardelijke overgave besluiten; de nieuwe
oom wist blijkbaar, hoe hij het moest aanleggen. "Jongmensch, toen ik
voor het eerst de eer had kennis met je te maken, gaf je me een slag
in 't gezicht: nu eisch ik voldoening!" en daarmee pakte de lange
oom het kleine neefje op, zwaaide hem in de lucht en hield hem boven
zijn hoofd, op een manier, die zijn waardigheid evenzeer benadeelde
als ze zijn jongenshart verblijdde.

"Wel, heb ik van me leven, as ze niet van 't hoofd tot de voeten in
't zij steekt! 't Doet men ouwe oogen goed, as ik haar daar zoo
mooi en lief zie zitten en as ze onze kleine Amy mevrouw Laurence
noemen!" mompelde oude Hanna, die niet nalaten kon af en toe door
een reetje van de deur te gluren, terwijl zij bezig was de tafel te
dekken, en alles vrij wel door elkander opzette.

Wat werd er druk geredeneerd! eerst de een, dan de ander, dan allen
tegelijk,--want ze wilden allemaal de geschiedenis van drie jaren in
een half uurtje vertellen. Het was een geluk dat het tijd werd om thee
te drinken, zoodat er een kleine pauze intrad en ze zich wat verkwikken
konden,--want zij zouden heesch en flauw geworden zijn, als zij nog
langer zoo hadden doorgepraat! Wel was dat een gelukkige optocht,
die later naar de kleine eetkamer trok! Mijnheer March geleidde met
trots mevrouw Laurence; mevrouw March leunde even trots op den arm van
"mijn zoon", de oude heer bood Jo den arm met een zacht en hartelijk:
"Nu moet jij mijn meisje zijn," en een blik naar het ledige hoekje
bij den haard, die Jo noopte met bevende lippen te fluisteren:
"Ik doe mijn best haar plaats te vervullen, mijnheer."

De tweelingen huppelden achteraan, in het idee, dat de gouden
eeuw was aangebroken, want iedereen bleek zoo vervuld van de nieuw
aangekomenen, dat zij zich naar hartelust vrij konden vermaken, en zij
wisten van de gelegenheid zooveel mogelijk partij te trekken. Namen
zij niet ongemerkt een teugje uit de verschillende kopjes, snoepten
zij niet ad libitum van de koekjes, bemachtigden zij niet ieder een
sneetje toast, en wisten zij niet, om alles de kroon op te zetten,
ieder een verrukkelijk taartje weg te moffelen in hun kleine zakken,
om daar verraderlijke sporen van kleverige kruimels achter te laten,
hetgeen hun leeren kon, dat zoowel de menschelijke natuur als een
taartje zwak is? Bezwaard door hun schuldig geweten en vreezende
dat Dodo's scherpe oogen door den dunnen scheidsmuur van katoen en
merinos, die den buit aan 't gezicht onttrok, zouden dringen, volgden
de kleine zondaars "Opa" als zijn schaduw, daar hij zijn bril niet
ophad. Amy, die van den een aan den ander werd overgedaan, alsof zij
een schoteltje ververschingen was, keerde naar de zitkamer terug aan
den arm van Vader Laurence; de anderen volgden twee aan twee als te
voren, en deze schikking was oorzaak, dat Jo alleen overschoot. Op
het oogenblik zelf gaf zij er niet om, want zij bleef even achter
om Hanna's vraag te beantwoorden: "Zou juffrouw Amy nou in der eigen
coupé rijden, en al dat mooie zilveren gerei gaan gebruiken, dat nou
nog allemaal in de kasten staat in het groote huis?"

"Het zou mij niets verwonderen, als zij met zes witte paarden reed,
van gouden borden at, en elken dag juweelen en echte kant droeg. Teddy
vindt niets te goed voor haar," antwoordde Jo met groote voldoening.

"Dat is 't ook warempel niet!--Wilt u gehakt of visch voor 't ontbijt
hebben?" liet Hanna er op volgen, die wijselijk poëzie met proza
vermengde.

"'t Is mij hetzelfde," en Jo deed de deur dicht, alsof het bedenken
van eten op het oogenblik een al te triviaal onderwerp was. Zij keek
even het verdwijnend gezelschap na, en toen Demi's korte beentjes
de laatste tree der trap opklauterden, overviel haar plotseling
een gevoel van eenzaamheid, zóó sterk, dat zij met betraande oogen
rondzag, alsof zij iets zocht om op te steunen,--want zelfs Teddy
had haar in den steek gelaten. Had zij geweten welk verjaarsgeschenk
met iedere minuut nader en nader kwam, dan zou zij niet tot zichzelf
gezegd hebben: "Ik zal in mijn bed wel een deuntje huilen, het zou
nu al heel saai zijn, als ik treurig was." Toen veegde zij met de
hand over haar oogen,--want een van haar jongensgebreken was nog,
dat ze nooit haar zakdoek kon vinden--en was er juist in geslaagd
een glimlach te voorschijn te roepen, toen er gebeld werd.

Met gastvrijen haast deed ze gauw zelf even open en schrikte, alsof een
tweede geest haar verrast had,--want daar stond een heer met bruinen
baard, die haar in den donkeren avond zoo vriendelijk toelachte als
een warme namiddagzon.

"O, mijnheer Bhaer, wat ben ik blij u te zien!" riep Jo, en greep
hem bij de hand, alsof zij vreesde, dat de nacht hem verzwelgen zou,
eer zij hem nog in huis had gehaald.

"En ik om juffrouw March weer te zien,--maar neen, u hebt een
partijtje," en de professor stond stil, toen hij het geluid hoorde
van zooveel stemmen en het getrappel van dansende voeten.

"Neen, neen, alleen mijn familie. Mijn broer en zuster zijn juist
thuis gekomen, en dat stemt ons allemaal zoo gelukkig. Komt u binnen
en voeg u bij ons."

Hoewel hij erg van de gezelligheid hield, zou mijnheer Bhaer stellig
heel behoorlijk zijn heengegaan en op een anderen dag teruggekomen;
maar hoe kon hij, nu Jo de deur achter hem sloot en hem zijn hoed
afnam? Misschien had haar gezicht er ook een beetje schuld aan, want
zij vergat haar vreugde over het weerzien te verbergen en toonde het
met een oprechtheid, die onweerstaanbaar bleek voor den eenzamen man,
wiens welkom zijn stoutste verwachtingen had overtroffen.

"Als ik niet _Monsieur de Trop_ zal wezen, wil ik zeer gaarne allen
zien. Gij zijt ziek geweest, mijn waarde vriendin?"

Hij deed die vraag eensklaps, want toen Jo zijn jas ophing, viel het
licht op haar gezicht en zag hij er een verandering in.

"Niet ziek, maar vermoeid en bedroefd; wij hebben veel verdriet gehad,
sedert ik u het laatst sprak."

"Ach ja, dat weet ik. Mijn hart leed om uwentwil, toen ik dat hoorde,"
en hij schudde nogmaals haar hand met zoo'n medelijdend gezicht,
dat Jo bij zichzelf dacht, dat niets haar zoo troosten kon, als de
blik dier vriendelijke oogen, de druk van die groote, warme hand.

"Vader, Moeder, hier is mijn vriend, professor Bhaer," stelde Jo
hem voor, met een gezicht en op een toon, die zoo duidelijk trots en
innige blijdschap te kennen gaven, dat zij even goed de trompet had
kunnen blazen en de deur met een zwaai had kunnen opendoen.

Indien de vreemdeling eenigen twijfel gekoesterd had omtrent zijn
ontvangst, werd die hem al zeer spoedig benomen door het hartelijk
onthaal, dat hij vond. Allen begroetten hem even vriendelijk, ter wille
van Jo, maar heel spoedig hielden zij van hem om zijns zelfswil. Zij
konden het niet laten, want hij droeg den talisman bij zich, die
alle harten opent, en de eenvoudige Marches schonken hem dadelijk hun
genegenheid, en voelden zich bijna nog vriendschappelijker gestemd,
omdat hij arm was,--want armoede verrijkt diegenen, die door hun
leven toonen er boven verheven te zijn, en is een zeker paspoort tot
waarlijk gastvrije gemoederen. Mijnheer Bhaer zat te glimlachen als
een reiziger, die aan een vreemde deur heeft geklopt, en toen zij
openging opeens bemerkte, dat hij thuis is. De kinderen voelden zich
tot hem aangetrokken als de bijen naar de honig, klommen op zijn knie,
en stalen zijn hart door zijn zakken te doorzoeken, aan zijn baard te
trekken, en zijn horloge te bekijken met kinderlijke vrijmoedigheid. De
dames telegrafeerden hun ingenomenheid naar elkander, en mijnheer
March zag dadelijk in, dat hij een verwanten geest had gevonden,
en opende de kostbare schatkamers van zijn geest ten bate van zijn
gast, terwijl de niet zeer spraakzame John luisterde en genoot,
hoewel hij geen woord zei, en mijnheer Laurence er niet aan dacht
een middagslaapje te houden.

Als Jo het niet te druk had gehad met andere zaken, zou Laurie's
gedrag haar vermaakt hebben; want een aanvechting, niet van jaloezie,
maar van iets, dat op argwaan geleek, drong hem, zich wat terug te
trekken en den nieuw aangekomene met omzichtigheid gade te slaan. Maar
het duurde niet lang; hij begon zijns ondanks belang te stellen in
hetgeen er verhandeld werd, en was, eer hij het wist, meegetrokken in
het discours, want mijnheer Bhaer sprak goed in dit hem sympathieke
gezelschap, en kwam er volkomen tot zijn recht. Hij praatte weinig
met Laurie, maar keek hem des te meer aan, en dan trok er een schaduw
over zijn gezicht, alsof hij zijn eigen verloren jeugd betreurde, bij
het aanschouwen van dien jongen man in de kracht zijns levens. Daarna
dwaalde zijn oog soms zoo veelzeggend naar Jo, dat zij ongetwijfeld
die stomme vraag zou beantwoord hebben, als zij het maar gezien had;
maar Jo moest oppassen voor haar eigen oogen, en daar zij voelde,
dat die niet te vertrouwen waren, hield zij ze voorzichtig gevestigd
op het kleine kousje, dat zij, als een modeltante, zat te breien.

Een steelsche blik nu en dan, verkwikte haar, als een teug frisch
water na een stoffige wandeling, want die vluchtige kijkjes deden
haar verscheiden gunstige verschijnselen opmerken. Mijnheer Bhaer's
gezicht had zijn afgetrokken uitdrukking verloren en tintelde van
leven en belangstelling; hij zag er wezenlijk jong en knap uit, vond
zij, en ze vergat totaal, hem met Laurie te vergelijken, zooals zij
gewoonlijk vreemde heeren--zeer in hun nadeel--deed. Daarbij scheen hij
als meegesleept door zijn onderwerp, hoewel de begrafenis-gewoonten der
ouden, waarheen het gesprek afgedwaald was, nu niet juist beschouwd
kon worden als een opvroolijkend thema. Jo gloeide van voldoening,
toen Teddy met een krachtig argument werd doodgeslagen, en dacht
bij zichzelf, toen zij haar vaders bezield gelaat zag: "Wat zou het
heerlijk voor hem zijn, als hij eens iemand als mijn professor had
om elken dag mee te praten!" En om alles de kroon op te zetten, had
mijnheer Bhaer een fonkelnieuw pak aan, waardoor hij er echt als een
"gentleman" uitzag. Zijn zwaar haar was geknipt en netjes geborsteld,
hoewel het niet lang in orde bleef, want in opgewonden oogenblikken
streek hij het ouder gewoonte in de hoogte, en Jo gaf de voorkeur
aan dien rechtovereindstaanden bos, boven de gladde lokken, omdat
zij meende, dat zijn welgevormd voorhoofd dan iets Jupiter-achtigs
kreeg. Arme Jo, wat verheerlijkte zij dien doodgewonen man, terwijl
zij daar zoo kalmpjes zat te breien en toch niets aan haar oog
liet ontsnappen--zelfs niet het feit, dat mijnheer Bhaer gouden
manchetknoopen droeg in zijn smettelooze manchetten.

"Die goede professor, hij had zich niet met meer zorg kunnen kleeden,
als hij op een liefdesavontuur uitging," zei Jo bij zichzelf, waarop
een plotseling invallende gedachte, uit die woorden voortgekomen, haar
zoo'n vreeselijke kleur aanjoeg, dat zij haar kluwen moest laten vallen
en bukken om het op te rapen, en zoo haar gezicht te kunnen verbergen.

Die manoeuvre gelukte haar echter niet zoo goed, als zij wel hoopte;
want hoewel de professor juist op het punt was een doodenbrandstapel
aan te steken, liet hij zijn toorts, figuurlijk gesproken, vallen en
dook naar het kleine, blauwe kluwen. Natuurlijk bonsden hun hoofden
terdege tegen elkander, zoodat zij er sterretjes van voor de oogen
kregen, en beiden kwamen weer boven, lachend en verlegen, zonder het
kluwen, en namen hun plaatsen weer in, met den heimelijken wensch,
dat zij die maar niet verlaten hadden.

Niemand begreep, waar de tijd bleef, want Hanna wist de kinderen zeer
behendig nog al bijtijds uit de kamer te lokken; ze knikkebolden dan
ook als twee roode papavers, en mijnheer Laurence ging naar huis om
uit te rusten. De anderen zaten om het vuur te praten en dachten er
niet aan, dat de uren verstreken, totdat Meta, wier moederlijk hart
tot de vaste overtuiging kwam, dat Daisy uit bed zou gevallen zijn,
en Demi zijn nachtjaponnetje in brand zou steken, bij het bestudeeren
van de samenstelling van lucifers, opstond om heen te gaan.

"Laten wij van avond weer eens als vanouds zingen, nu wij weer voor
het eerst allen bij elkaar zijn," stelde Jo voor, meenende, dat zij
door een van harte gezongen lied veilig lucht zou kunnen geven aan
de juichende stemming van haar ziel.

Zij waren er niet _allen_, maar niemand vond de woorden gedachtenloos
of onwaar, want Betsy leefde nog in hun midden--een vreedzame
tegenwoordigheid--onzichtbaar, maar dierbaarder dan ooit, daar de dood
den innigen band, door hechte liefde gesmeed, niet kon verbreken. De
kleine stoel stond op zijn oude plaats; het nette werkmandje nog op
dezelfde plank, met het laatste werkje, dat zij onder handen had, toen
de naald zoo zwaar werd; de geliefde piano, nu zoo zelden bespeeld,
was nooit verzet, en daarboven keek Betsy's gezichtje op hen neer,
dat vreedzaam en glimlachend als in vroeger dagen scheen te zeggen:
"Weest gelukkig, ik ben bij jullie."

"Speel eens iets, Amy; laat hun eens hooren, hoe je bent
vooruitgegaan," verzocht Laurie, met vergeeflijken trots op zijn
veelbelovende leerling.

Maar Amy fluisterde met oogen vol tranen, terwijl zij het oude krukje
opdraaide: "Niet van avond, Laurie, ik kan van avond geen kunsten
vertoonen."

Maar zij deed beter dan dat, want zij zong Betsy's liederen, met een
teeder pathos, dat de beste meester haar niet kon geleerd hebben,
en roerde de harten der hoorders door die liefelijke macht, die
slechts zuivere bezieling verleent. Het was doodstil in de kamer,
toen de heldere stem eensklaps beefde en zweeg bij den laatsten regel
van Betsy's lievelingsgezang. Het was zoo moeilijk te zeggen:


    "Geen smart op aarde, of 't geloof kan haar verzachten."


En Amy leunde het hoofd tegen haar man, die achter haar stond,
diep gevoelende, dat haar welkom-thuis niet volmaakt was, zonder
Betsy's kus.

"Nu moeten wij eindigen met Mignon's lied, want dat zingt mijnheer
Bhaer," zei Jo, voordat de pauze pijnlijk werd, en de professor
kuchte eens en ging toen naar den hoek, waar Jo stond, zeggende: "Gij
wilt wel met mij zingen; wij gaan bizonder goed tezamen." Dat was,
in het voorbijgaan gezegd, pure verbeelding, want Jo had niet veel
meer begrip van muziek dan een sprinkhaan; maar zij zou zijn voorstel
aangenomen hebben, al had hij haar gevraagd een heele opera met hem
te zingen, en kweelde er op los, zich in haar geluk niet om maat of
toon bekommerend. Het kwam er niet veel op aan, want professor Bhaer
zong als een echt Duitscher, flink, uit volle borst, en Jo verviel
weldra in een zacht geneurie, om des te beter te kunnen luisteren
naar de welluidende stem, die voor haar alleen scheen te zingen.


    "Kennst du das Land, wo die Zitronen blühen,"


placht de lievelingsregel van den professor te zijn; want 'das Land'
was voor hem Duitschland; maar nu scheen het wel, alsof hij met
buitengewone warmte en aandrang de woorden herhaalde:


    ....dahin, dahin!
    Möcht ich mit dir, o, mein Geliebte ziehn!


en één toehoorster werd zoo geroerd door die teedere uitnoodiging,
dat zij hem gaarne had willen toeroepen, dat zij het land kende,
en er vol vreugde wilde heentrekken, wanneer hij maar verkoos.

Het lied werd met grooten bijval ontvangen, en de zanger trok zich
verlegen terug, overdekt met roem en eer. Maar een paar minuten
later vergat hij zichzelf totaal en keek zijn oogen uit, toen Amy
haar hoed opzette om heen te gaan, want zij was alleen maar aan hem
voorgesteld als "mijn zuster," en niemand had haar nog bij haar nieuwen
naam genoemd. Hij vergat zich nog meer, toen Laurie bij het afscheid
nemen op hartelijken en beleefden toon tegen hem zei: "Mijn vrouw en
ik zijn heel blij, u ontmoet te hebben, mijnheer Bhaer. U zoudt ons
groot genoegen doen, met ons eens op te komen zoeken; wees overtuigd
dat u altijd hartelijk welkom zult wezen."

Toen dankte de professor hem zoo hartelijk, en zijn gezicht werd
plotseling zoo verhelderd en opgetogen, dat Laurie hem den aardigsten,
openhartigsten ouden heer vond, dien hij ooit gezien had.

"Ik wil nu ook gaan, doch ik wil gaarne weerkomen, wanneer u het
veroorlooft, lieve mevrouw, want ik heb hier eenige zaken te doen,
en zal hier een paar dagen moeten blijven."

Hij sprak tegen mevrouw March, maar keek Jo aan; en de stem der moeder
gaf een even welgemeende toestemming, als de oogen der dochter; want
mevrouw March was niet zoo blind voor het welzijn harer kinderen,
als mevrouw Moffat dacht.

"Ik geloof, dat dat een wijs man is," zei mijnheer March, uiterst
voldaan voor den schoorsteen staande, nadat de laatste gast vertrokken
was.

"Ik weet, dat hij een _goed_ man is," antwoordde mevrouw March beslist,
terwijl ze de klok opwond.

"Ik dacht wel, dat u van hem zoudt houden," was alles, wat Jo zei,
terwijl zij hen goeden nacht wenschte en naar haar kamer ging.

Zij peinsde er over, wat toch wel die zaken konden zijn, die mijnheer
Bhaer naar de stad riepen, en kwam eindelijk tot het besluit,
dat hij de een of andere eervolle benoeming moest hebben ontvangen,
maar te bescheiden was om dat zelf te vertellen. Had zij zijn gezicht
kunnen zien, toen hij veilig op zijn kamer, het portret bekeek van een
strenge, ernstige jonge dame met een massa haar, die met donkeren blik
de toekomst scheen te willen doorboren, dan zou dit haar misschien
eenig licht hebben gegeven, vooral toen hij het gas uitdraaide,
en het portret in de duisternis kuste.





HOOFDSTUK XXI.

MIJNHEER EN MEVROUW.


"Madame Mère, kunt u mij als 't u belieft mijn vrouw ook een half
uurtje afstaan? Het goed is gekomen, en ik heb Amy's Parijsche
fraaiigheden wel wat door elkander gerommeld, want ik zocht iets, wat
ik noodig heb," zei Laurie den volgenden dag, toen hij de huiskamer
binnenstapte, en mevrouw Laurence op haar moeder's schoot zag zitten,
alsof zij nog "het kleintje" was.

"Zeker, ga maar gauw, kindlief. Ik vergeet, dat je nog een ander thuis
hebt dan dit," en mevrouw March drukte de kleine hand, waaraan de
trouwring prijkte, alsof zij vergiffenis vroeg voor haar moederlijke
begeerigheid.

"Ik zou haar niet zijn komen halen, als ik het had kunnen laten,
maar ik kan evenmin buiten mijn vrouw als een--"

"Weerhaan zonder wind kan," vulde Jo aan, toen hij zweeg om een
vergelijking te vinden. Jo was weer even dwaas als vroeger, sinds
Teddy's terugkomst.

"Juist, want Amy zorgt er voor, dat ik meestal West wijs met nu en dan
een streekje Zuid; ik heb nog geen oogenblik naar het Oosten gewezen,
sinds ik getrouwd ben, weet zelfs niet wat het Noorden is, maar ben
altijd even koel en zacht--niet waar, mevrouw?"

"Allerliefst weer tot nu toe; ik weet niet hoelang het zal duren,
maar ik ben niet erg bang voor stormen, want ik weet al wel een beetje
hoe ik mijn schip moet besturen. Ga nu maar mee naar huis, dan zal ik
wel eens naar je laarzentrekker zoeken; ik denk, dat je daarvoor mijn
goed zoo overhoop hebt gehaald. Mannen zijn toch _zoo_ hulpbehoevend,
Moeder," zei Amy beschermend, tot groot vermaak van haar echtgenoot.

"Wat zijn jullie van plan te gaan doen, als alles op orde is?" vroeg
Jo, terwijl ze Amy's mantel dichtknoopte, zooals zij het vroeger haar
boezelaars deed.

"Wij hebben wel plannen gemaakt, maar zullen er voorloopig maar niet
over spreken, omdat wij nog zulke nieuwe bezems zijn, maar wij zijn
niet van zins te gaan luieren. Ik zal mij met zooveel ijver aan de
zaken wijden, dat Grootvader in verrukking komt, en hem eens bewijzen,
dat ik niet bedorven ben. Ik heb genoeg van 't leegloopen, en ben
van plan aan het werk te gaan als een man."

"En wat gaat Amy doen?" informeerde mevrouw March, verheugd over
Laurie's beslistheid en de energie, waarmee hij sprak.

"Na overal beleefdheidsbezoeken te hebben afgelegd en onze elegante
toiletten gelucht te hebben, zullen wij uw verbazing wekken door de
ongedwongen gastvrijheid van ons huis, het schitterend gezelschap,
dat wij om ons zullen verzamelen, en den weldadigen invloed, dien
wij rechts en links zullen uitoefenen. Dat was immers _uw_ voornemen,
madame Récamier?" vroeg Laurie met schijnbaren ernst naar Amy ziende.

"De tijd zal het leeren. Kom maar mee, brutale plaaggeest en erger
mijn familie maar niet door mij in hun bijzijn belachelijk te maken,"
antwoordde Amy, vast besloten, dat zij een goede _huis_vrouw zou zijn,
eer zij als _gast_vrouw haar salons opende.

"Wat schijnen die kinderen samen gelukkig te wezen!" zei mijnheer
March, wien het moeilijk viel, zich na het vertrek van het jonge paar
weer te verdiepen in zijn Aristoteles.

"Ja, en ik geloof, dat het duurzaam zal zijn," voegde mevrouw March
er bij, met het rustige gevoel van een loods, die een schip veilig
de haven heeft binnengeleid.

"Daar ben ik zeker van. Gelukkige Amy!" zuchtte Jo, maar ze glimlachte
vroolijk, toen professor Bhaer even later met een ongeduldigen ruk
het hek openstootte.

Later op den avond, toen zijn geest gerustgesteld was over den
laarzentrekker, riep Laurie eensklaps zijn vrouw toe, die heen en
weer liep om haar nieuwe kunstschatten te schikken:

"Mevrouw Laurence."

"Mylord?"

"Die man is van plan onze Jo te trouwen."

"Ik hoop het; jij ook niet?"

"Wel, vrouwtje, ik vind hem 'een juweel' in den vollen zin des woords,
maar ik wou dat hij wat jonger en flink wat rijker was."

"Kom, Laurie, wees niet al te kieschkeurig en wereldschgezind. Als
zij elkander liefhebben komt het er volstrekt niet op aan, hoe oud
of hoe arm hij is. Vrouwen moeten _nooit_ om geld trouw--" hier hield
Amy plotseling op en zag haar man aan, die plagend zei:

"Zeker niet, hoewel heel aardige meisjes soms beweren, dat zij
het _vast_ van plan zijn. Als mijn geheugen mij niet bedriegt,
beschouwde jij het eenmaal je plicht een rijk huwelijk te doen; dat
verklaart misschien, hoe het komt, dat je een nietswaardige als mij
hebt genomen."

"O, mijn liefste man, denk dat toch als 't je blieft niet! Ik vergat
heelemaal dat je rijk was, toen ik 'ja' zei. Ik zou met je getrouwd
zijn, al had je geen cent bezeten, en soms zou ik wel willen, dat
je arm was, om je te kunnen toonen, hoe lief ik je heb," en Amy,
die zich heel waardig gedroeg in gezelschap, maar heel teeder was,
wanneer niemand het zag, gaf hem een overtuigend bewijs van de
oprechtheid harer woorden.

"Je gelooft toch niet _wezenlijk_, dat ik zoo'n geldzuchtig schepsel
ben, als ik vroeger meende te zijn, wel? Het zou mijn hart breken, als
je niet gelooven wou, dat ik even graag met je in 't zelfde bootje zou
varen, al moest je je kost verdienen met roeier te zijn op het meer."

"Neen, zoo'n idioot ben ik niet! Hoe zou ik dat kunnen denken, terwijl
je een rijker man om mijnentwil afgewezen hebt, en mij niet toe wilt
staan, je de helft te koopen van wat ik wel zou willen, nu ik er het
recht toe heb? Meisjes doen het elken dag, arme stakkerds! en leeren
in hun jeugd dikwijls al, dat het een uitkomst voor hen is, maar jij
hadt beter onderwijs gehad, en hoewel ik wel eens voor je gebeefd heb,
werd ik toch niet teleurgesteld,--want de dochter deed de opvoeding
van haar moeder eer aan. Toen ik dat gisteren tegen Moeder zei, keek
ze zoo blij en dankbaar, alsof ik haar een wissel van een millioen had
gegeven, voor een liefdadig doel. Zeg, je luistert heelemaal niet naar
mijn zedekundige opmerkingen, mevrouw Laurence,"--en Laurie zweeg,
want Amy was blijkbaar afgetrokken, hoewel zij hem strak aanzag.

"Jawel, en ik bewonder meteen het kuiltje in je kin. Ik wil je
niet ijdel maken, maar ik moet bekennen, dat ik trotscher ben op
mijn knappen echtgenoot, dan op al zijn geld. Lach niet--maar je
neus is mij zoo'n groote troost," en Amy liefkoosde het welbesneden
lichaamsdeel met een gevoel van artistieke voldoening.

Laurie had al menig compliment gekregen in zijn leven, maar nooit
een, dat zoo naar zijn genoegen was, zooals hij met daden toonde,
hoewel hij om den bizonderen smaak van zijn vrouw lachte, terwijl ze
langzaam vervolgde:

"Mag ik je eens iets vragen, man?"

"Natuurlijk wel."

"Zou je het naar vinden, als Jo met mijnheer Bhaer trouwde?"

"O, zit daar de knoop? Ik dacht wel, dat er iets in dat kuiltje was,
wat je niet beviel. Daar ik de zon best in 't water kan zien schijnen
en de gelukkigste kerel ter wereld ben, kan ik je eerlijk verklaren,
dat ik op Jo's bruiloft zal dansen, met een hart zoo licht als een
veertje. Twijfel je er aan, _mon mie_?"

Amy keek hem aan en was voldaan; het laatste zweempje van naijverige
vrees verdween voor altijd, en zij dankte hem met een van liefde en
vertrouwen stralend gezicht.

"Ik wou, dat wij iets konden doen voor dien besten, ouden
professor. Zouden wij niet een rijk bloedverwant kunnen verzinnen,
die wel zoo goed wou zijn om in Duitschland te sterven, en hem een
aardig fortuintje naliet?" bedacht Laurie, toen het tweetal arm in
arm de lange zitkamer op en neer wandelde, zooals zij zoo graag deden,
in herinnering aan den ouden tuin te Vevey.

"Jo zou er achter komen en alles bederven; zij is heel trotsch op hem,
en zei gisteren, dat zij armoede iets moois vond."

"Die lieve ziel, maar zij zal wel anders denken, als zij een geleerden
echtvriend en een dozijn kleine professortjes of professorinnetjes
heeft te onderhouden. Wij zullen ons er dan maar niet mee bemoeien,
maar een goede kans afwachten, en ze een dienst bewijzen, zonder dat
zij het weten. Ik heb aan Jo een deel van mijn opvoeding te danken,
en zij vertrouwt altijd, dat menschen hun schulden eerlijk betalen;
daar zal ik haar dus mee vangen."

"Wat heerlijk toch, als je anderen kunt helpen! Dat was altijd een
van mijn illusies: de macht te hebben om vrij te kunnen geven, en ik
heb het aan jou te danken, dat die illusie werkelijkheid geworden is."

"O, wij zullen een massa goed doen, hè, meisje? Er is een bepaalde
soort van armoede, die ik bizonder graag help. De bedelaars op straat
worden wel geholpen, maar arme, fatsoenlijke lui hebben het kwaad,
omdat zij niet willen vragen en men hun niets durft aanbieden; toch
zijn er wel duizend manieren om hen te helpen, als men het maar zoo
kiesch weet te doen, dat ze er niet door beleedigd worden. Ik moet
bekennen, dat ik liever een gentlemen help, die in 't achterschip
is geraakt, dan een bedelenden mooiprater, hoewel het eerste veel
moeilijker is."

"Omdat je zelf een gentlemen zijn moet om het te kunnen doen,"
antwoordde het andere lid van de huiselijke bewonderings-vereeniging.

"Dank je, maar ik vrees, dat ik dat aardige complimentje niet
verdien. Maar ik wou nog zeggen, dat ik, toen ik in het buitenland
mijn tijd zoo verbeuzelde, veel talentvolle jongelui heb ontmoet, die
zich alle mogelijke opofferingen getroostten en zware ontberingen
verduurden, om eenmaal hun droomen verwezenlijkt te kunnen
zien. Prachtige jongens waren sommige, die werkten als helden;
zij waren wel arm en zonder vrienden, maar zoo vol moed, geduld en
ambitie, dat ik mij over mezelf schaamde, en niets liever had gedaan
dan ze eens goed voorthelpen. Zulke menschen te helpen is een genot,
want hebben zij werkelijk talent, dan is het een eer ze te mogen
steunen, opdat hun gaven niet verloren gaan, of uitdoven bij gebrek
aan brandstof om het vuur levendig te houden; hebben zij het niet,
dan nog is het een genot de arme jongens op te beuren, en ze, als
zij het leeren inzien, voor wanhoop te bewaren."

"Ja zeker; en er is nog een andere soort, die niet kan vragen,
en in stilte lijdt; ik weet er iets van door ondervinding, want ik
behoorde er toe, voordat jij me prinses maakte, zooals de koning in het
sprookje het bedelmeisje. Eerzuchtige arme meisjes hebben een moeilijk
leven, Laurie, en moeten dikwijls jeugd, gezondheid, en kostbare
gelegenheden zien voorbijgaan, alleen omdat niemand ze helpt op het
juiste oogenblik. De menschen zijn voor mij heel vriendelijk geweest,
en als ik ooit meisjes zie tobben, zooals wij hebben moeten doen,
zou ik graag mijn hand uitsteken en ze helpen, zooals ik geholpen ben."

"Dat zul je, lieveling!" riep Laurie, en hij nam zich in 't
vuur van zijn menschlievenden ijver voor om een inrichting
te stichten, uitsluitend ten voordeele van jonge meisjes met
kunstenaarsaanleg. "Rijke menschen hebben geen recht om rustig neer te
zitten en te genieten, of hun geld op te stapelen, om het later door
hun erfgenamen te laten verkwisten. Het is niet half zoo verstandig een
reeks legaten te vermaken na je dood, als het geld nuttig te gebruiken
bij je leven, en het genot te hebben er je medemenschen gelukkig door
te maken. Wij zullen een prettig leven hebben, en een extraatje voegen
bij ons eigen geluk, door anderen ook een proefje te geven. Wil jij een
kleine Dorcas zijn en rondgaan met een groote mand vol verkwikkingen,
die je ronddeelt, en ze doen volgen door je goede daden?"

"Niets liever dan dat, als jij St. Maarten wilt zijn en ridderlijk
je mantel deelen met den bedelaar."

"Afgesproken! en wij zullen er zelf 't meest bij winnen."

Het jonge paar gaf elkander er de hand op en wandelde voort in het
bewustzijn, dat hun gelukkig tehuis nog gelukkiger zou zijn, omdat
zij andere huisgezinnen in hun overvloed wilden doen deelen, vol
vertrouwen, dat hun eigen voeten vaster zouden voortgaan op het met
bloemen bestrooide pad vóór hen, als zij oneffen paden voor anderen
effenden, en overtuigd, dat hun harten steeds nauwer vereenigd zouden
worden door een liefde, die met medelijden kon denken aan hen, die
minder bevoorrecht waren dan zij.





HOOFDSTUK XXII.

DAISY EN DEMI.


Ik vind niet, dat ik mijn plicht heb gedaan als nederig
geschiedschrijfster van de familie March, als ik niet ten minste
één hoofdstuk gewijd heb aan de twee kostbaarste en belangrijkste
leden. Daisy en Demi hadden nu de jaren des onderscheids bereikt,
want in dezen vluggen tijd staan kinderen van drie of vier jaar reeds
op hun recht, en handhaven het ook, hetgeen meer is, dan menig ouder
mensen kan.

Indien ooit een tweelingpaar gevaar liep van bedorven te worden,
waren het wel deze twee babbelende Brookesjes. Natuurlijk waren zij de
merkwaardigste kinderen, die ooit geboren werden; hetgeen wel daaruit
blijkt, dat zij liepen, toen zij acht maanden oud waren, vloeiend
spraken, toen zij hun eerste jaar voltooid hadden, en op tweejarigen
leeftijd hun plaats aan tafel innamen, en zich zoo ordentelijk
gedroegen, dat allen, die het zagen, er verbaasd over stonden.

Daisy vroeg toen zij drie jaar oud was reeds om een "naaiertje" en
maakte met vier steken een zakje; ook begon zij een huishouding in 't
buffet, en sprong zoo behendig om met een microscopisch kookkacheltje,
dat Hanna's oogen zich vulden met tranen van trots en vreugde, terwijl
Demi zijn letters leerde bij zijn grootvader, die een nieuwe methode
had uitgevonden, om hem het alphabet te onderwijzen, en wel door de
letters te vormen met zijn armen en beenen,--een vereeniging dus
van hoofd- en lichaamsgymnastiek. De jongen ontwikkelde vroeg een
werktuigkundig genie, dat zijn vader verrukte, en zijn moeder veel
zorg veroorzaakte, want hij trachtte elke machine, die hij zag, na
te bootsen, en hield de kinderkamer in een chaotische verwarring met
zijn "naaimasine," een geheimzinnig samenstel van touwen, stoelen,
spelden en klosjes, die de wieltjes moesten voorstellen. Een anderen
keer hing hij een mand over den rug van een leuningstoel, waarin hij
tevergeefs zijn al te goedhartig zusje trachtte op te hijschen, dat
zich met vrouwelijke devotie op haar hoofdje liet stompen, totdat zij
door haar moeder bevrijd werd, waarop de jonge uitvinder verontwaardigd
riep: "Maar Moes, dat is mijn takel, en ik hijsch haar op."

Hoewel de tweelingen zeer van karakter verschilden, konden zij
toch uitmuntend met elkander overweg, en kibbelden zelden meer dan
driemaal per dag. Natuurlijk speelde Demi den baas over Daisy en
verdedigde haar ridderlijk tegen elken anderen aanrander, terwijl
Daisy zich de rol van galeislaaf getroostte en haar broertje aanbad,
als het eenig volmaakte schepsel ter wereld. Een rooskleurig, mollig,
blijhartig zieltje was Daisy, die den weg vond tot ieders hart, en zich
daar een plaatsje wist te veroveren. Een van die innemende kinderen,
die gemaakt schijnen, om gekust en geknuffeld, als kleine afgodjes
vereerd, en bij alle feestelijke gelegenheden tot ieders bewondering
vertoond te worden. Haar kleine deugden waren zoo allerliefst, dat
zij heusch engelachtig zou zijn geweest, zoo zij niet door een paar
stoute trekjes nu en dan getoond had een echt natuurlijk menschenkind
te zijn. In haar wereld was het altijd mooi weer, en elken morgen
huppelde zij in haar nachtjaponnetje naar het raam om naar buiten te
zien, en riep dan onveranderlijk, of het regende of de zon scheen:
"Hoed! na buiten! na buiten!" Ieder, dien zij zag, beschouwde zij als
vriend, en zij bood vreemden zoo vertrouwend een kusje, dat de meest
hardnekkige oude vrijer verteederd werd, en kindervrienden volslagen
kinderaanbidders werden.

"Itte hou van ajjemaai," zei zij eens, en stak de armpjes uit, met
haar lepel in de eene en haar kroesje in de andere hand, alsof zij
de gansche wereld wilde omarmen en aan haar hartje drukken.

Toen zij grooter werd, gevoelde haar moeder, dat de "Duiventil"
bizonder gezegend was in het bezit van een kleine bewoonster, even
opgeruimd en liefhebbend als die, welke zooveel zonneschijn in het
ouderlijk huis had verspreid, en haar vurig gebed was, dat haar een
verlies mocht bespaard worden als dat, hetwelk hen onlangs had leeren
inzien, dat zij onwetend een engel geherbergd hadden. Haar grootvader
noemde haar meermalen "Bets" en haar grootmoeder waakte over haar
met een onvermoeide zorg, alsof zij eenig vroeger verzuim had goed
te maken, dat geen ander oog dan het hare kon ontdekken.

Demi was als een echt Yankee van onderzoekenden aard; hij verlangde
alles te weten, en werd dikwijls boos, omdat hij niet altijd een
voldoend antwoord kon krijgen op zijn aanhoudend: "Waarom?"

Ook bleek hij min of meer philosophisch "aangelegd", tot groote vreugd
van zijn grootvader, die socratische gesprekken met hem hield, waarbij
het wijze ventje van tijd tot tijd vragen deed, die de vrouwelijke
familieleden in de uiterste verbazing brachten.

"Wat maakt mijn beenen aan het loopen, Opa?" vroeg de jonge wijsgeer,
en bekeek op zekeren avond na een laatste stoeipartij met een peinzend
gezicht die beweeglijke lichaamsdeelen.

"Je kleine wilsvermogen, Demi," antwoordde de wijze, oude heer,
het blonde kopje liefkoozend.

"Wat is klein wilsvermogen?"

"Dat is iets, dat je lichaam in beweging brengt, evenals de veer de
radertjes in mijn horloge doet loopen, zooals ik je laatst gewezen
heb."

"Doe me eens open; ik wou me eens zien opwinden."

"Dat kan ik niet, evenmin als jij het horloge kon openmaken. God
windt je op, en je blijft in beweging, totdat hij je doet stilstaan."

"Wat aardig!" en Demi's bruine oogen werden grooter en helderder bij
die nieuwe gedachte: "Word ik opgewonden, net als je horloge."

"Ja, maar ik kan je niet wijzen hoe; want dat is gebeurd, zonder dat
iemand het kon zien."

Demi betastte zijn rug, alsof hij verwachtte, dat die op een
horlogekast zou gelijken, en zei toen ernstig: "Ik denk dat God het
doet, als ik slaap."

Hierop volgde een uiteenzetting, waar hij zoo aandachtig naar
luisterde, dat zijn bezorgde grootmoeder waarschuwde:

"Zeg eens man, vind je het wel verstandig over zulke dingen te
spreken met zoo'n klein kind? Hij krijgt rimpels boven zijn oogen,
en gaat de meest onmogelijke vragen doen."

"Als hij oud genoeg is om de vragen te doen, is hij ook oud genoeg om
er goede antwoorden op te krijgen. Ik breng hem de gedachten niet in
het hoofd, maar tracht de denkbeelden die er in zijn, voor hem op te
klaren. Die kinderen zijn wijzer dan wij, en ik twijfel er niet aan,
of de jongen begrijpt ieder woord, dat ik hem gezegd heb. Zeg mij eens,
Demi, waar zit je wilsvermogen?"

Had de jongen evenals Alcibiades geantwoord: "Bij de goden, Socrates,
ik kan het u niet zeggen," dan zou zijn grootvader niet verwonderd zijn
geweest; maar toen hij, na een oogenblik op éen been gestaan te hebben
als een peinzende jonge ooievaar, op een toon van vaste overtuiging
antwoordde: "In mijn buikje," kon de oude heer niet anders doen dan
hartelijk met Grootmama lachen, en een eind maken aan het onderwijs
in de metaphysica.

Er zou reden geweest zijn voor moederlijke bezorgdheid, zoo Demi
niet overtuigende bewijzen had gegeven van zijn echten jongensaard,
zoowel als van een philosophischen geest; want het gebeurde wel eens
na een gesprek, (hetgeen Hanna met een bedenkelijk hoofdschudden deed
profeteeren: "Dat kind is niet lang voor deze aarde,") dat hij een
wilde bui kreeg, en haar vrees tot rust bracht, door een paar van
die guitenstreken, waarmee lieve, vuile, ondeugende, kleine bengels
het hart hunner ouders vervroolijken.

Meta hield er een opvoedingsstelsel op na en trachtte er zich
aan te houden; maar welke moeder was ooit bestand tegen de lieve
glimlachjes, de schrandere uitvluchten, of de kalme brutaliteit van
miniatuur-mannetjes en -vrouwtjes, die zoo vroeg reeds toonen, dat zij
slimme rotjes zijn? "Geen rozijnen meer, Demi, je zoudt er ziek van
worden," zei Mama tot het kereltje, dat met onverdroten ijver zijn
diensten in de keuken aanbood, telkens wanneer er een plumpudding
gemaakt moest worden.

"Ik ben wel graag ziek."

"Ja, maar ik ben er niets op gesteld; ga dus maar in den tuin, en
help Daisy zandtaartjes maken."

Hij vertrok met tegenzin, maar zijn grieven bleven hem kwellen, en
toen er na een poosje gelegenheid was om ze te verhelpen, was hij
Mama te slim af door een wel overlegd plan.

"Ziezoo, nu zijn jullie zoete kinderen geweest, en zal ik met je
spelen, wat je maar wilt," zei Meta, haar kleine helpers mee naar
boven troonend, toen de pudding veilig in den ketel danste.

"Heusch, Moes?" vroeg Demi met een heerlijke, invallende gedachte.

"Ja, heusch, wat je maar wilt," antwoordde de kortzichtige moeder,
terwijl zij zich gereed maakte "Drie jonge Eendjes" een keer of zes
te zingen, of met het tweetal koekjes te gaan koopen, ondanks den
harden wind. Maar Demi dreef haar in 't nauw door het kalme antwoord:
"Dan zullen wij nu al de rozijnen gaan opeten."

Tante Dodo was de geliefkoosde speelkameraad en vertrouwde der twee
kinderen, en het drietal keerde het kleine huisje dikwijls onderste
boven.

Tante Amy was nog slechts een naam voor hen; van tante Betsy behielden
zij een vriendelijke herinnering, maar tante Dodo was de levende
werkelijkheid, en haar toonden ze een zeldzame aanhankelijkheid,--voor
welke eer zij hun hoogst dankbaar was.

Maar wanneer mijnheer Bhaer een bezoek bracht, verwaarloosde Jo haar
speelmakkertjes, zoodat droefheid en teleurstelling hun kleine harten
dan vervulden. Daisy, die het liefst speelde, dat zij zoentjes aan het
gezelschap verkocht, verloor nu hare beste klant, en sloeg bankroet;
Demi ontdekte weldra met kinderlijke scherpzinnigheid, dat Dodo veel
liever "speelde" met den "beereman" dan met hem; maar hoe gegriefd ook,
verborg hij zijn smart, want hij kon het niet over zich verkrijgen een
mededinger te beleedigen, die zoo'n grooten voorraad chocola in zijn
jaszak verborgen hield, en ook een horloge bezat, dat uit de buitenste
kast genomen en door vurige bewonderaars vrij geschud mocht worden.

Sommige menschen zouden deze heerlijke privilegiën als omkooping
beschouwd hebben, maar Demi zag het niet in dat licht, en bleef met
peinzende vriendelijkheid in de nabijheid van den "beereman", terwijl
Daisy reeds bij zijn derde bezoek haar klein hartje voor hem opende,
zijn schouder als haar troon, zijn arm als haar toevlucht, en zijn
geschenken als schatten van onberekenbare waarde beschouwde.

Somtijds worden heeren wel eens vervuld met een plotselinge bewondering
voor de jeugdige familieleden van dames, die zij met hun opmerkzaamheid
vereeren; maar die voorgewende vriendschap gaat hun niet natuurlijk af,
en brengt niemand op het dwaalspoor. Mijnheer Bhaer's hartelijkheid
evenwel was oprecht zoowel als doeltreffend,--want eerlijkheid duurt
het langst, zoowel in liefdes- als in rechtszaken. Hij was een van
die menschen, die zich dadelijk thuis gevoelen met kinderen, en zag
er op zijn best uit, wanneer de kleine gezichtjes een aardig contrast
vormden met zijn mannelijke trekken. Zijn bezigheden, welke die ook
zijn mochten, hielden hem overdag vast, maar zelden ging de avond
voorbij zonder dat hij aankwam,--en dan vroeg hij altijd naar mijnheer
March; dus geloof ik wel, dat de oude heer de aantrekkingskracht
moest wezen. Die voortreffelijke vader verbeeldde zich tenminste, dat
hij het was, en genoot van lange discussies met den verwanten geest,
totdat een toevallig gezegde van zijn scherper opmerkenden kleinzoon
hem plotseling beter inlichtte.

Op zekeren avond bleef mijnheer Bhaer verbaasd staan op den drempel
van de huiskamer, door het onverwachte schouwspel, dat zich aan
zijn oog vertoonde. Op den grond uitgestrekt, stak mijnheer March de
eerbiedwaardige beenen in de lucht, en naast hem, eveneens op zijn
rugje, lag Demi, dezelfde houding nabootsende, met zijn dikke, stevige
kuiten, beide zoo ernstig verdiept, dat zij niets van hun toeschouwers
bemerkten, totdat mijnheer Bhaer zijn welluidenden lach deed hooren,
en Jo met een beschaamd gezicht uitriep: "Vader, Vader, hier is de
professor!" De zwarte beenen gingen naar omlaag, en het grijze hoofd
kwam boven, terwijl de onderwijzer met onverstoorbare waardigheid zei:

"Goeien avond, mijnheer Bhaer. Excuseer mij voor een oogenblik; wij
eindigen juist onze les. Nu, Demi, maak de letter, en noem hem eens."

"Ik weet het!" en na eenige stuipachtige pogingen, namen de bruine
beenen den vorm van een passer aan, en riep de schrandere leerling
op zegevierenden toon: "'t is een V, Opa, 't is een V!"

"Hij is een geboren Weller [14]," lachte Jo, terwijl haar vader
overeind kwam, en haar neefje op zijn hoofd trachtte te gaan staan,
als de eenige wijze, waarop hij zijn blijdschap kon uitdrukken,
dat de les was afgeloopen.

"Wat hebt gij vandaag gedaan, Bübchen?" vroeg mijnheer Bhaer, terwijl
hij den buitelaar van den grond opnam.

"Ikke ben na Marietje geweest."

"En wat deed jij daar?"

"Ik heb haar een zoentje gegeeft," vertelde Demi, met ongekunstelde
openhartigheid.

"Prut! jij vangt daarmede vroeg aan. Wat zeide het kleine Marietje
daarvan?" informeerde mijnheer Bhaer, voortgaande den jeugdigen zondaar
ter verantwoording te roepen, terwijl deze op zijn knie stond en zijn
binnenzak doorzocht.

"O, zij vond het best, en zoende mij ook, en ik vond het ook
prettig. Kleine jongens houden wel veel van kleine meisjes!" betuigde
Demi, met een vollen mond en een gezicht, dat de grootste voldoening
teekende.

"O, jou wijs aapje, wie heeft dat in je hoofd gebracht?" riep Jo,
die over deze kinderlijke mededeeling even hartelijk lachte als
de professor.

"'t Is niet in mijn hoofd, 't is in mijn mond," antwoordde Demi,
en stak zijn tong uit, waarop een chocolaadje lag,--in de meening,
dat zij lekkernijen in plaats van gedachten bedoelde.

"Jij moet iets voor jouw vriendinnetje bewaren; zoetigheid is voor
meisjes, kereltje," en mijnheer Bhaer presenteerde Jo ook een paar
flikken met een blik, die haar deed bepeinzen, of chocolade niet de
nektar was geweest, dien de goden dronken. Demi zag dien vriendelijken
blik ook, werd er blijkbaar door getroffen, en vroeg onschuldig:

"Houden gróóte jongens ook van gróóte meisjes, 'fessor?"

Evenmin als de jonge Washington, kon mijnheer Bhaer een onwaarheid
zeggen; daarom gaf hij het eenigszins vage antwoord, dat hij wel
geloofde, dat zij het somtijds deden; op een toon, die mijnheer March
den kleerborstel deed wegleggen, hem naar Jo's afgewend gezicht deed
kijken, en toen in zijn stoel neervallen; zoodat het er veel van had,
alsof "het wijze aapje" in "Opa's" hoofd een gedachte had doen opkomen,
die zoowel zoet als zuur was.

Waarom Dodo, toen zij hem een half uur later in de provisiekast
vond, hem bijna dooddrukte in een teedere omhelzing, in plaats van te
knorren over die ongehoorzaamheid, en waarom zij deze nieuwe wijze van
behandeling voortzette door de onverwachte gift van een beschuit met
bessengelei, was een van de raadsels, waarover Demi's klein verstand
bleef suffen, doch dat hij onopgelost moest laten.





HOOFDSTUK XXIII.

ONDER DE PARAPLUIE.


Terwijl Laurie en Amy echtelijke wandelingen deden over fluweelige
tapijten, hun huis in orde brachten, en een heerlijke toekomst
bespraken, genoten mijnheer Bhaer en Jo wandelingen van een anderen
aard, langs modderige wegen en doorweekte velden.

"Ik doe altijd een loopje na het eten, en ik weet niet, waarom
ik daarmee zou ophouden, alleen omdat ik zoo dikwijls toevallig
den professor tegenkom," zei Jo bij zichzelven, na twee of drie
ontmoetingen; want ofschoon zij langs twee verschillende wegen naar
Meta kon gaan, was zij toch zeker hem, welken weg zij ook nam, in
het gaan of in het terugkomen, te zullen ontmoeten. Hij liep altijd
bizonder hard en scheen haar nooit te zien, voordat zij vlak bij was,
waarna hij zich hield, alsof zijn kortzichtige oogen de naderende dame
eerst op het laatste oogenblik herkend hadden. Wanneer zij dan naar
Meta ging, had hij altijd iets voor de kinderen bij zich; was ze op den
terugweg, dan had hij maar even een wandeling langs de rivier gedaan,
en was hij juist op het punt om te keeren, en even bij hen te rusten,
wanneer zijn vele visites hen tenminste niet verveelden.

Wat kon Jo onder die omstandigheden anders doen, dan hem beleefd
begroeten en verzoeken binnen te komen. Indien zijn bezoeken haar
verveelden, wist zij haar ongeduld met volmaakten tact te verbergen;
ook droeg ze altijd zorg dat er koffie was, "want Friedrich--ik wil
zeggen mijnheer Bhaer--houdt niet van thee."

Aan het einde der tweede week wist iedereen heel goed, wat er aan de
hand was; toch hield iedereen zich alsof hij stekeblind was voor de
veranderingen op Jo's gezicht--niemand vroeg waarom zij onder haar
werk zong, driemaal daags haar haar opmaakte, en zoo blozend van
haar avondwandeling terugkeerde; en het scheen in niemands ziel op
te komen, dat mijnheer Bhaer, terwijl hij philosophische gesprekken
met den vader hield, aan de dochter een lesje in de liefde gaf.

Jo kon haar hart zelfs niet met het noodige decorum verliezen, maar
trachtte toch ernstig haar gevoelens te onderdrukken; en toen haar dat
mislukte, leidde zij een erg onrustig leven. Zij was doodelijk bang
uitgelachen te zullen worden over haar overgave, na haar herhaalde en
heftige betuigingen van onafhankelijkheid. Voor Laurie zat zij het
meest in angst, maar dank zij "mevrouw Laurence" gedroeg hij zich
met lofwaardige ingetogenheid, noemde nooit in gezelschap mijnheer
Bhaer "een leuke baas", zinspeelde nooit in de verste verte op Jo's
bloeiend voorkomen, of toonde de geringste verwondering, wanneer
hij bijna elken avond den hoed van den professor aan den kapstok
van de familie March zag hangen. Maar inwendig juichte hij er over,
en verlangde hij naar het oogenblik, dat hij Jo een zeker zilveren
tafelornament zou kunnen geven, waarop, zeer toepasselijk, een beer
met een knoestigen stok gegraveerd was.

Gedurende veertien dagen kwam en ging de professor met de
regelmatigheid van een minnaar; toen bleef hij drie geheele dagen
weg en liet niets van zich hooren--een wijze van handelen, die
iedereen ernstig deed kijken en Jo eerst peinzend, en toen--bizonder
onromantisch--erg knorrig maakte.

"Hij heeft er genoeg van, wil ik wedden, en is naar huis gegaan, even
plotseling als hij gekomen is. Het kan mij natuurlijk niet schelen;
maar ik had toch gedacht, dat hij wel zoo beleefd zou zijn geweest om
behoorlijk afscheid te nemen!" zei zij, met een wanhopigen blik naar
buiten, terwijl zij op zekeren somberen namiddag zich aankleedde voor
de gewone wandeling.

"Je moest liever een parapluie meenemen, lieve kind; het ziet er uit,
alsof het zal gaan regenen," zei haar moeder, die zag dat zij haar
nieuwen hoed opzette, maar er wijselijk geen aanmerking op maakte.

"Ja, Moeder; hebt u iets uit de stad noodig? Ik moet papier gaan
koopen," antwoordde Jo, haar hoed voor den spiegel vaststekende,
als een excuus om haar moeder niet aan te kijken.

"Ja, ik moet linnen keper hebben, een pakje naalden van nommer negen,
en twee el smal bruin lint. Heb je je dikke laarzen aangedaan en iets
warms onder je mantel?"

"Ik geloof het wel," antwoordde Jo afgetrokken.

"Wanneer je soms toevallig mijnheer Bhaer tegenkomt, brengt hem dan
mee op de thee; ik verlang bepaald den goeden man eens weer te zien,"
voegde mevrouw March er bij.

Jo hoorde dat laatste heel goed, maar gaf geen antwoord, behalve
dat zij haar moeder kuste, en haastig heenging, terwijl zij,
niettegenstaande de pijn in haar hart, met een warm gevoel van
dankbaarheid dacht: "Wat is Moeder toch lief voor me! Och, wat beginnen
meisjes toch, die geen moeder hebben om hen in verdrietelijkheden
te helpen?"

De manufactuurwinkels waren niet te vinden tusschen de verschillende
kantoren en groote pakhuizen, waar meest heeren in- en uitgaan, maar
Jo liep, alsof ze op iemand wachtte, in dat stadsgedeelte rond, eer
zij een enkele van haar boodschappen gedaan had, en bezichtigde met
zeer onvrouwelijke belangstelling eerst allerlei instrumenten voor het
eene raam en toen monsters van schapewol voor het andere. Zij viel
haast over vaten, werd half begraven onder neerdalende balen goed,
en zonder plichtpleging op zijde geduwd door haastige mannen, die
haar aanzagen, alsof zij dachten: "Wat heeft die hier te maken!" Een
regendroppel op haar wang bracht haar gedachten van teleurgestelde
hoop op bedorven lint, want er volgden nog meer regendroppels, en
daar zij, hoewel in liefde ontstoken, toch vrouw bleef, begreep zij,
dat zij haar hoed nog redden kon, hoewel het voor haar hart reeds te
laat was. Nu eerst herinnerde zij zich de parapluie, die zij in haar
jacht om weg te komen, vergeten had; maar 't berouw kwam te laat, en
zij had de keus tusschen er een leenen of zich laten nat regenen. Zij
keek eens naar de dreigende lucht, toen in een ruit naar het roode
lint, dat reeds hier en daar vlekken vertoonde, daarna de morsige
straat af; wierp eindelijk nog een laatsten, langen blik naar een
zeker vuil pakhuis, waarboven met groote letters "Hoffman, Swartz &
Co." te lezen stond, en zei ernstig verwijtend tot zichzelve:

"Net een goede straf! waarvoor moest ik mijn beste goed aandoen
en hier komen rondslenteren, in de hoop den professor te zien? Jo,
ik schaam me over je! Neen, je zult daar géén parapluie gaan leenen,
of van zijn vrienden trachten te weten te komen, waar hij is. Je zult
voortbaggeren, en je boodschappen in den regen doen; en als je jezelf
een ziekte op den hals haalt en je hoed bederft, is het niets meer dan
je verdiende loon! Dit zeggende stak zij de straat zoo driftig over,
dat zij bijna onder de wielen van een voorbijgaanden vrachtwagen kwam,
en toen tegen een deftig oud heer aanbonsde, die hoogst beleedigd
keek, en 'pardon!' zei. Wel wat geschrikt stond Jo nog even stil,
maar alle verzoeking weerstand biedende, haastte zij zich eindelijk
voort, terwijl haar laarzen meer en meer doorweekt werden, en de
druipende parapluies boven en om haar steeds toenamen. Op eens werd
haar aandacht getrokken door het feit, dat een oud vaal exemplaar
voortdurend boven haar onbeschutten hoed bleef zweven, en opziende
keek zij in de oogen van mijnheer Bhaer.

"Ik voelde, dat ik die energieke jonge dame kende, die zoo dapper
tusschen de paarden doorloopt en zoo haastig door de modder stapt,
Wat doet gij hier, lieve vriendin?"

"Ik doe boodschappen."

Mijnheer Bhaer glimlachte en keek van een zeilmakerij aan den eenen
kant, naar een huidenhandel aan de andere zijde der straat; maar hij
zei slechts beleefd:

"Gij hebt geen parapluie; mag ik mee gaan en de pakjes voor u dragen?"

Jo's wangen waren zoo rood als haar linten, en zij zou wel eens
hebben willen weten, wat hij wel van haar dacht; maar het volgend
oogenblik liet het haar al onverschillig, want arm in arm wandelde
zij met haar professor verder, en het scheen haar toe, dat de zon
plotseling met buitengewonen glans was doorgebroken, dat alles weer
terecht was gekomen, en dat een volmaakt gelukkige vrouw dien dag
door de straten baggerde.

"Wij dachten, dat u al weg was," begon ze zenuwachtig, want zij wist,
dat hij haar aankeek. Haar hoed was niet groot genoeg om haar gezicht
te bedekken, en zij was bang, dat hij de vreugde, die er op te lezen
stond, onvrouwelijk zou vinden.

"Dacht u, dat ik heen zou gaan, zonder vaarwel te zeggen aan hen,
die zoo vriendelijk voor mij geweest zijn?" vroeg hij zoo verwijtend,
dat zij een gevoel kreeg, alsof zij hem door die veronderstelling
beleedigd had, en ze antwoordde dus op hartelijken toon:

"Neen, ik dacht het eigenlijk niet; ik wist, dat u het druk had met
uw eigen zaken, maar wij misten u wel een beetje,--Vader en Moeder
vooral."

"En u?"

"Ik ben altijd blij u te zien, mijnheer Bhaer."

In haar streven om haar stem volkomen kalm te houden, sprak Jo op
koelen toon, en het min of meer plechtige slot scheen den professor
te doen bevriezen, want zijn glimlach verdween, toen hij er ernstig
op liet volgen:

"Dank u, ik kom nog eenmaal, voor ik heenga."

"Gaat u dan werkelijk weg?"

"Ik heb niet langer eenige bezigheid hier; zij is afgedaan."

"Naar uw zin, hoop ik?" vroeg Jo, want dat korte antwoord verried
een bittere teleurstelling.

"Ik moest dat zoo vinden, want ik zie mij een weg geopend, waardoor
ik mijn brood kan verdienen en mijn jongens veel hulp kan geven."

"Hoe dan? vertelt u 't mij eens, ik zou graag alles willen weten
van--de jongens," zei Jo met warmte.

"Dat is heel vriendelijk, ik wil u graag alles vertellen. Mijne
vrienden hebben eene plaats voor mij gevonden aan een gymnasium, waar
ik onderwijs kan geven, zooals ik dat thuis deed, en genoeg verdien
om voor Franz en Emil te zorgen. Hiervoor moet ik dankbaar zijn,
niet waar?"

"Zeker! Wat heerlijk zal het wezen, als u doen kunt, wat u prettig
vindt, en wij u en de jongens dikwijls kunnen zien--" riep Jo, zich
verschuilende achter de jongens, als een excuus voor de vreugde,
die zij niet goed kon verbergen.

"Ja, maar wij zullen elkander niet dikwijls zien, vrees ik; deze
plaats is in het Westen."

"Zóó ver weg!" en Jo liet haar japon aan haar lot over, alsof het er
nu niet meer op aan kwam, wat er van haar of haar kleeren werd.

Mijnheer Bhaer kon verscheiden talen lezen, maar hij had nog
niet geleerd een meisjesgezicht te ontraadselen. Hij vleide zich,
dat hij Jo tamelijk goed kende, en was daarom zeer verbaasd door
de tegenstrijdigheden van stem, uitdrukking en manieren, die zij
dien middag in snelle opvolging vertoonde,--want zij doorliep zes
verschillende stemmingen in den loop van een half uur. Toen zij
hem ontmoette keek zij verwonderd, hoewel hij toch niet kon nalaten
te vermoeden, dat zij met dat bepaalde doel daar gekomen was. Toen
hij haar zijn arm aanbood, nam zij dien aan, met een blik, die zijn
hart met vreugde vervulde; maar toen hij vroeg, of zij hem miste,
gaf zij zoo'n koel deftig antwoord, dat zijn blijdschap wel voor
wanhoop wijken moest. Toen zij van zijn aanstelling vernam, klapte
zij bijna in de handen; was die blijdschap alleen om de jongens? Toen
zij daarna de plaats van zijn bestemming hoorde, riep zij: "Zóó ver
weg!" met zooveel teleurstelling in haar stem, dat zijn hoop haar
toppunt bereikte, maar het volgend oogenblik deed zij die in duigen
vallen, door, alsof zij over niets anders dacht, te zeggen:

"Hier moet ik zijn; wilt u er even inkomen? 't Zal u niet lang
ophouden."

Jo was tamelijk trotsch op haar handigheid in het doen van
boodschappen, en wenschte nu een gunstigen indruk op haar geleider
te maken door de netheid en vlugheid, waarmee zij haar zaakjes
behandelde. Maar alles ging verkeerd, omdat zij geagiteerd was; zij
liet de doos met naalden omvallen, vergat dat het linnen gekeperd moest
zijn, en herinnerde zich die eisch eerst, toen het al afgesneden was,
gaf verkeerd geld terug, en bloosde ten laatste van ergernis, toen zij
aan de toonbank voor katoentjes naar bruin lint vroeg. De heer Bhaer
stond er bij en lette op haar blozen en stotteren; en toen hij dit zag,
scheen zijn eigen verlegenheid te wijken, want nu eerst begon hij in te
zien, dat bij sommige gelegenheden vrouwen niet altijd doen, wat men
zou verwachten, en dat men hun gedragingen dikwijls, evenals droomen
juist andersom moet uitleggen. Toen zij verder gingen, nam hij met een
vroolijker gezicht het pakje onder den arm, en stapte door de plassen,
alsof hij over 't geheel genomen de excursie nogal plezierig vond.

"Zouden wij ook niet het een of ander voor de kinderen koopen, en
van avond een afscheidsfeestje hebben, omdat ik nu voor het laatst in
uw zeer aangenaam thuis een bezoek breng?" stelde hij voor en bleef
stilstaan voor een winkel met bloemen en vruchten.

"Wat zullen wij koopen?" vroeg Jo, niet lettende op zijn laatste
woorden, en de verschillende geuren bij het binnentreden opsnuivende
met voorgewende verrukking.

"Mogen zij sinaasappelen en vijgen hebben?" vroeg mijnheer Bhaer
vaderlijk.

"Die eten zij, als zij ze maar krijgen kunnen."

"Houdt u van hazelnoten?"

"Als een eekhoorn."

"Duitsche druiven--ja, zulke zullen wij op het welzijn van mijn
vaderland kunnen eten."

Jo fronste de wenkbrauwen over zoo'n buitensporigheid, en vroeg,
waarom hij niet een pond gedroogde pruimen, een kistje rozijnen, en
een zakje amandelen nam; dat was meer dan genoeg; waarop mijnheer
Bhaer haar beurs in beslag nam, de zijne voor den dag haalde, en
tot besluit een paar pond druiven, een pot roode madeliefjes, en een
aardig fleschje honing kocht, het laatste tot een bizonder geschenk
voor Demi bestemmende. Toen vulde hij zijn zakken met de knobbelige
pakjes, verzocht Jo de bloemen te dragen, en stak de oude parapluie
weer op, om de reis te vervolgen.

"Juffrouw March, ik heb u een groote gunst te vragen," begon de
professor, nadat zij eenige stappen waren voortgegaan.

"Ja, mijnheer?" en Jo's hart bonsde zoo luid, dat zij bang was,
dat hij het zou hooren.

"Ik neem de vrijheid het u te vragen, niettegenstaande den regen,
omdat mij nog slechts zoo weinig tijd overblijft."

"Ja, mijnheer," en Jo vermorzelde het bloempotje bijna door de
plotselinge kracht, waarmee zij het aan haar hart drukte.

"Ik wilde een jurk voor mijn kleine Tina koopen, en ik ben te dom om
dat alleen te doen. Wilt u zoo vriendelijk zijn mij met raad en daad
te helpen?"

"Jawel, mijnheer," en Jo werd plotseling zoo koel en kalm, alsof zij
een stortbad gekregen had.

"Misschien zou ook een doek voor Tina's moeder wel goed zijn, zij is
zoo ziek en arm, en haar man is een groote zorg voor haar,--ja, ja,
een dikke, warme doek zou een goed geschenk zijn voor die brave vrouw."

"Ik wil u met genoegen helpen, mijnheer Bhaer." ("Daar ga ik, en met
de minuut moet ik meer van hem houden,") voegde zij er bij zichzelve
bij; toen vermande ze zich en pakte de zaak met hart en ziel aan.

Mijnheer Bhaer liet het geheel aan haar over; zij zocht dus een aardig
jurkje voor Tina uit, en vroeg toen naar omslagdoeken. De bediende,
die een getrouwd man was, begon belang te stellen in het paar, dat
klaarblijkelijk inkoopen voor de familie deed.

"Mevrouw zal dezen misschien verkiezen; 't is een mooie stof, een
nette kleur, eenvoudig en gedistingeerd," en met deze woorden ontvouwde
hij een warmen, grijzen doek, en wierp dien over Jo's schouders.

"Hoe bevalt deze u, mijnheer Bhaer?" vroeg zij, hem haar rug
toedraaiende, meer dan dankbaar voor deze gelegenheid om haar gezicht
te kunnen verbergen.

"Uitmuntend, wij zullen dien nemen," antwoordde de professor, bij
zich zelf glimlachende, toen hij er voor betaalde, en Jo ondertusschen
den boel op de toonbank doorsnuffelde, alsof haar geluk er van afhing
een koopje te doen.

"Zullen wij nu naar huis gaan?" vroeg hij, alsof die woorden een
aangenamen klank voor hem hadden.

"Ja, 't is laat, en ik ben heel moe." Jo's stem was hartroerend,
meer dan zij zelve wist, want nu scheen voor haar de zon weer
plotseling onder te gaan; de wereld werd weer modderig en eenzaam,
en nu eerst ontdekte zij, dat haar voeten nat waren, haar hoofd
pijn deed, en haar hart kouder dan de eerste en pijnlijker dan het
laatste was. Professor Bhaer ging weg; hij voelde slechts vriendschap
voor haar; zij had zich vergist, en hoe eerder alles nu voorbij was,
hoe beter. Met deze gedachte in het hoofd wenkte zij een naderenden
omnibus, met zoo'n haastige beweging, dat de madeliefjes uit den pot
vlogen en erg beschadigd werden.

"Dat is niet onze omniboes," zei de professor, liet den vollen wagen
doorrijden en bleef even staan om de bloemen op te rapen.

"O, neem me niet kwalijk; ik zag den wagen niet heel goed. Maar het
doet er niet toe, ik kan wel loopen, ik ben er aan gewend om door
de modder te baggeren," antwoordde Jo, sterk knipoogende, omdat zij
liever wilde sterven dan openlijk haar oogen afvegen.

Mijnheer Bhaer zag de tranen op haar wangen, ofschoon zij het gelaat
afwendde en dat gezicht scheen hem sterk te treffen, want zich
plotseling over haar heen buigende, vroeg hij op een toon waarin
alles lag opgesloten: "Liefste van mijn hart, waarom weent ge?"

Als Jo nu aan die soort van dingen gewend was geweest, zou zij
misschien gezegd hebben, dat zij niet schreide, maar verkouden in
het hoofd was, of een ander vrouwelijk leugentje, gepast voor de
gelegenheid, verzonnen hebben; maar in plaats daarvan antwoordde ze
"heel onbetamelijk", half snikkend: "Omdat u weggaat!"

"Omdat ik wegga? Ach Gott, dat is al te goed!" riep mijnheer Bhaer
in verrukking, en niettegenstaande de pakjes en zijn parapluie sloeg
hij zijn handen in elkaar. "Jo, ik heb u niets te geven dan heel veel
liefde; ik kwam zien, of dat je genoeg kon schelen, en ik wachtte,
om er zeker van te zijn, dat ik meer dan een vriend was. Is dat
zoo? Kunt gij in uw hart een klein plaatsje voor den ouden Fritz
inruimen?" voegde hij er in één adem bij.

"O ja!" antwoordde Jo, en hij was volkomen tevreden, want zij vouwde
haar handen om zijn arm, en keek naar hem op, met oogen, die duidelijk
zeiden, hoe gelukkig zij zijn zou, als zij dit leven met hem kon
doorwandelen, zelfs al had zij geen betere beschutting dan de oude
parapluie--wanneer hij die maar droeg.

Dit was zeker wel een huwelijksvoorstel onder moeilijke omstandigheden,
want al had hij 't gewild, mijnheer Bhaer had toch onmogelijk voor haar
kunnen neerknielen; de straat was er te modderig voor. Evenmin kon hij
Jo zijn hand aanbieden, behalve in overdrachtelijken zin, want hij
had beide handen vol; nog veel minder kon hij zijn hart lucht geven
in teedere liefkoozingen op de publieke straat, hoewel hij er na aan
toe was; dus bleef de eenige manier, waarop hij zijn blijdschap kon
toonen, haar aan te kijken met een zoo zonnigen blik, dat er werkelijk
kleine regenboogjes schenen te ontstaan in de droppels, die op zijn
baard vonkelden. Indien hij Jo niet zoo innig had liefgehad, geloof
ik niet, dat hij op dat oogenblik zijn hart aan haar zou hebben kunnen
verliezen, want zij was een alles behalve bevallige verschijning--haar
rokken in een betreurenswaardigen staat, haar overschoenen een en al
modder, en haar hoed druipnat. Gelukkig beschouwde mijnheer Bhaer
haar als de schoonste vrouw, die hij ooit gezien had, en vond zij
hem meer "Jupiterachtig" dan ooit, hoewel de rand van zijn hoed
heelemaal slap hing, door de kleine beekjes, die van daar op zijn
schouders afstroomden, (want hij hield de parapluie alleen boven
Jo) en iedere vinger van zijn handschoenen reparatie noodig had. De
voorbijgangers zagen hen waarschijnlijk voor een paar onschadelijke
krankzinnigen aan, want zij vergaten totaal een omnibus te wenken,
en wandelden langzaam voort, zonder op de invallende duisternis en
den mist te letten. Weinig bekommerden zij zich om de meening van
anderen; zij genoten het gelukkige uur, dat zelden meer dan eens in
een menschenleven voorkomt--het wondere oogenblik, dat den grijsaard
jeugd, den alledaagsche schoonheid, den arme rijkdom schenkt, en het
menschelijk hart een voorsmaak van den hemel geeft. De professor zag
er uit, of hij een koninkrijk had veroverd, en deze wereld hem niets
meer behoefde aan te bieden, terwijl Jo naast hem ging, met het gevoel,
alsof haar plaats daar altijd geweest was, en vol verbazing, dat zij
ooit naar iets anders verlangd had. Natuurlijk was zij de eerste, die
sprak--ik bedoel die verstandig sprak, want de aandoenlijke uitingen
die op haar onstuimig "o ja!" volgden, waren niet zeer samenhangend
of voor overbrenging vatbaar.

"Friedrich, waarom heb je me--"

"Ach! daar geeft zij mij den naam, dien niemand meer noemde sinds
Minna gestorven is!" riep de professor, en bleef midden in een plas
stilstaan om haar met dankbare verrukking aan te kijken.

"Ik noem je altijd zoo, als ik aan je denk--maar ik zal het niet meer
doen, of je moest het liever hebben?"

"Het liever hebben! Het klinkt mij lieflijker toe, dan ik kan
uitdrukken," riep mijnheer Bhaer, meer als een romantisch student
dan als een ernstig professor.

"Maar--waarom heb je mij dat alles niet vroeger gezegd?" vroeg Jo,
wel wat verlegen.

"Nu zal ik je mijn heele hart moeten openleggen, en dat wil ik zoo
gaarne, omdat gij er voortaan zorg voor moet dragen. Zie, mijn Jo--o,
die lieve, aardige korte naam!--ik had je iets willen vragen dien dag,
toen ik je in New-York vaarwel zeide; maar ik dacht, dat gij met den
knappen jongen vriend verloofd waart, en daarom sprak ik niet. Indien
ik toen had gesproken, zoudt gij dan 'ja' hebben gezegd?"

"Ik weet het niet; ik vrees van neen, want ik had toen nog geen hart."

"Prut! dat geloof ik niet. Het sliep, totdat de prins uit het sprookje
door het bosch kwam, en het wakker maakte. Ach ja, 'die erste Liebe
ist die beste', maar die mag ik niet verwachten."

"Ja, de eerste liefde is de beste; wees dus maar tevreden, want ik
heb nooit een andere gehad. Teddy was maar een jongen, en kwam gauw
zijn verliefdheid te boven," zei Jo haastig, om den professor uit
den droom te helpen.

"Goed! dan ben ik gerust en gelukkig, dat gij mij alles geven kunt. Ik
heb zoolang gewacht; nu ben ik zelfzuchtig geworden, zooals ge zult
ondervinden, Professorin!"

"Dat is best!" riep Jo, verrukt over haar nieuwen titel. "Vertel mij
nu eens, wat je eigenlijk hier bracht, juist toen ik je het meest
noodig had?"

"Dit"--en mijnheer Bhaer haalde een versleten stukje papier uit
zijn zak.

Jo vouwde het open, en keek meer dan beschaamd; want het was een van
haar eigen bijdragen aan een tijdschrift, dat poëzie opnam en waaraan
zij nu en dan een proeve zond.

"Hoe kon dat je hier brengen?" vroeg zij nieuwsgierig om te weten,
wat hij bedoelde.

"Ik vond het toevallig; ik herkende het aan de namen en de initialen,
en éen klein versje scheen mij te roepen. Lees het, en zoek het
gedeelte, dat ik bedoel; ik zal zorgen, dat je niet in de plassen
trapt."

Jo gehoorzaamde, en doorliep haastig de regels, die zij gedoopt had:


    OP DEN ZOLDER.

    Op den zolder staan vier kistjes,
      Dik bestoven, half vergaan,
    Die ze vulden zijn z' ontwassen,
      Lieten lang reeds 't speelgoed staan.
    Aan een lint vier kleine sleutels,
      Lang geleên met blij gelach
    Door de kindren opgehangen,
      Op een sombren regendag.
    Zie, een naam draagt ieder deksel,
      Ingegrift voor zeven jaar,
    Door den vriendelijken makker
      Van de blijde kinderschaar,
    Die zijn werk soms even staakte,
      Om te luistren naar 't refrein
    Van de zomerregendropplen
      Tegen 't raam en op 't kozijn.

    "Meta" staat op 't eerste deksel,
      En daaronder, wel bewaard,
    Ligt een gansche schat geborgen,
      Door haar zachte hand vergaârd.
    't Zijn de blijken, dat haar leven
      Kalm en effen henenvloog.
    Bruidsjapon, een kinderschoentje,
      Vallen dad'lijk al in 't oog.
    Aardigheden, kleine giften,
      Prijzen in haar jeugd behaald--
    Maar geen speelgoed is gebleven;
      Dat werd alles weggehaald.
    Jonge moeder! wiegeliedjes
      Hoort gij, wed ik, in 't refrein
    Van de zomerregendropplen
      Tegen 't raam en op 't kozijn.

    "Jo" op 't volgend vol met krassen,
      En daarin een lorrenboel:
    Poppen zonder hoofd, wat tollen,
      Knikkers, prullen zonder doel.
    Uit het land der droomerijen,
      Dat de jeugd alleen betreedt,
    Allerlei herinneringen
      Zoo van vreugd, als zieleleed;
    Halve verzen en verhalen,
      Brieven, koel en warm en koud,
    Kinderdagboek, wijze wenken
      Van een vrouw, te vroeg reeds oud.
    "Allen hebben u verlaten,"
      Is voor haar het droef refrein
    Van de zomerregendropplen
      Tegen 't raam en op 't kozijn.

    "Bets", die naam is niet bestoven,
      Daarvoor zorgt een teedre hand.
    Alles wat haar toebehoorde
      Houden wij in waarde; want
    Z' is niet langer in ons midden,
      En toen God haar tot zich nam
    Bergden wij hier al haar schatten
      Tot een "in memoriam."
    't Mutsje, 't laatst door haar gedragen,
      En haar kleine zilveren schel,
    Haar geliefkoosd schilderijtje,
      En haar solitaire-spel.
    En wij hooren liedren, psalmen,
      Die zij zong in lichaamspijn,
    In de zomerregendropplen
      Als een liefelijk refrein.

    't Laatste deksel doet aanschouwen
      Hoe een ridder fier en stout,
    Op zijn schild den naam van "Amy"
      Voert in letters, blauw en goud.
    En in 't kistje, net geborgen:
      Blauwe schoentjes van satijn,
    Diadeemen, droge bloemen,
      Waaiers, broches, groot en klein.
    Allerlei gedachtenisjes.
      Philippines, teêr van aard,
    Vogeltjes van klei, een kransje
      Heel zorgvuldig hier bewaard.
    Klokken, die haar bruiloft melden
      Hoort zij, denk ik, in 't refrein
    Van de zomerregendropplen
      Tegen 't raam en op 't kozijn.

    Op den zolder staan vier kistjes,
      Dik bestoven, half vergaan.
    Van het viertal dat ze vulde
      Kwam er éen reeds boven aan.
    Slechts voor kort zijn wij gescheiden,
      Weldra komt de blijde tijd,
    Die ons allen dáar vereenigt,
      Waar geen dood zelfs ons meer scheidt.
    Mochten wij die achterbleven,
      Leven tot des Vaders eer;
    Moedig strijden, biddend waken,
      Heilig worden, meer en meer.
    Dan, dan zullen w' eens te zamen
      Juichen en gelukkig zijn--
    Waar geen storm- of regenvlagen
      Zijn, maar eeuw'ge zonneschijn.

    J. M.


"Als gedichtje heeft het niet veel waarde, maar het kwam uit mijn
hart, en ik schreef het, toen ik mij eens bitter eenzaam gevoeld,
en uitgehuild had op de prullemand. Ik dacht niet, dat het mij nog
eens zou verklappen," zei Jo, terwijl zij het versje verscheurde,
dat de professor zoo zorgvuldig bewaard had.

"Laat het gaan, het heeft zijn plicht gedaan, en ik zal een nieuw
krijgen, wanneer ik het bruine boekje mag lezen, waarin zij al haar
geheimen bewaart," dreigde mijnheer Bhaer glimlachend, en voegde
er ernstig bij, toen hij de stukken door den wind zag verstrooien:
"Ja, ik las dat, en ik dacht bij mijzelf: zij heeft droefheid, zij
is eenzaam, zij zal troost vinden in ware liefde. Ik heb een heel
hart vol voor haar; zal ik niet tot haar gaan en zeggen: 'Indien dit
niet te gering is om in ruil te geven voor alles wat ik van u hoop
te ontvangen, neem het, onder Gods zegen.'"

"En toen heb je gezien, dat het niet te gering was, maar juist het
eene kostbare, dat ik noodig had," antwoordde Jo zacht.

"De moed ontbrak mij om dat in het begin te denken, hoewel uw ontvangst
zoo zeldzaam vriendelijk was. Maar spoedig begon ik te hopen, en
toen dacht ik: ik wil haar hebben, al moest ik er ook voor sterven,
en dat wil ik ook!" riep de professor op uitdagenden toon, alsof
de koude nevelen, die hen omgaven, even zooveel hinderpalen waren,
die hij beklimmen of omverwerpen moest.

Jo vond dat prachtig, en besloot zich haar ridder waardig te maken,
al kwam hij dan ook niet in volle staatsie, te paard gezeten, uitgedost
in een schitterende wapenrusting.

"Waarom bleef je zoo lang weg?" vroeg zij na een oogenblik van
stilzwijgen; want zij moest weer spreken--'t was zoo plezierig
vertrouwelijke vragen te doen en zulke heerlijke antwoorden te
ontvangen.

"Het was niet gemakkelijk; maar ik kon het niet over mij verkrijgen je
uit je gelukkig thuis weg te halen, voordat ik het vooruitzicht had je
een ander te kunnen geven; misschien eerst na verloop van tijd en na
hard werken. Hoe kon ik je vragen, zóóveel op te geven voor een arm,
oud man, die geen ander vermogen bezit dan zijn kennis?"

"Ik ben blij, dat je arm bent; ik zou geen rijken man willen
hebben!" riep Jo op stelligen toon, en voegde er met zachter stem bij:
"Wees maar niet bang voor armoede; ik ben het lang genoeg geweest,
om mijn vrees te overwinnen, en mijn geluk te vinden in het werken
voor hen, die ik liefheb. En je mag jezelf ook niet oud noemen--ik
zou niet kunnen laten je lief te hebben, al was je zeventig."

Deze woorden ontroerden den professor zoo, dat hij graag zijn zakdoek
zou gebruikt hebben, als hij dien maar had kunnen uithalen; daar dit
een absolute onmogelijkheid was, veegde Jo zijn oogen voor hem af,
en zei lachend, terwijl zij hem van een paar pakjes ontlastte:

"Ik mag dan energiek zijn, maar niemand kan zeggen, dat ik nu buiten
mijn sfeer treed,--want de bijzondere roeping der vrouw wordt immers
verondersteld te bestaan in het drogen van tranen, en het dragen
van lasten. Ik moet mijn deel dragen, Friedrich, en ons huis mee
helpen verdienen. Tracht je daaraan te onderwerpen, of ik ga geen
stap verder," voegde zij er vastbesloten bij, toen hij de pakjes
terugeischte.

"Nu, wij zullen zien. Hebt gij geduld om een langen tijd te wachten,
Jo? Ik moet weggaan en mijn werk alleen doen; ik moet mijn jongens
eerst helpen; want zelfs om uwentwil mag ik mijn belofte aan Minna
niet breken. Kunt gij dat vergeven en gelukkig zijn, terwijl wij
wachten en hopen?"

"Ja, ik weet, dat ik het kan; want wij hebben elkander lief, en dat
maakt al het overige gemakkelijk te dragen. Ik heb ook mijn plichten en
mijn werk. Ik zou niet gelukkig kunnen zijn, als ik alles verzuimde,
zelfs voor jou,--dus behoeft er geen sprake te wezen van haast of
ongeduld. Jij hebt je aangewezen werk--ik moet het mijne hier doen,
en tezamen moeten wij geduldig zijn, het beste hopen, en de toekomst
nemen, zooals God die ons geeft."

"O, gij spreekt mij hoop en moed in, en ik kan je niets teruggeven
dan een vol hart en deze leege handen," riep de professor, geheel
overstuur.

Jo zou nooit kunnen leeren zich betamelijk te gedragen; want toen
hij dat zei, vlak voor de huisdeur, legde zij haar handen beide in de
zijne, en fluisterde teeder: "Nu niet meer leeg;" en op dat gewichtig
oogenblik kuste zij haar Friedrich onder de parapluie. Het was
hóógst onwelvoegelijk, maar al waren de natte musschen op de tuinheg,
menschelijke wezens geweest, dan zou zij het toch gedaan hebben,--want
zij was onverschillig voor alles, behalve voor haar geluk.

Ofschoon alles zoo heel eenvoudig toeging, was het volgend oogenblik
toch het glanspunt van hun leven; toen Jo de deur achter zich en haar
geliefde sloot en ze kou, storm en duisternis daar buiten, voor licht,
warmte en rust daarbinnen verwisselden, en beiden werden opgewacht
met een hartelijk: "Welkom thuis!"





HOOFDSTUK XXIV.

DE OOGST.


Een jaar ging voorbij, gedurende welken tijd Jo en haar professor
werkten en wachtten, hoopten en elkander liefhadden, elkaar een
enkele maal zagen, en zulke lange brieven schreven, dat, volgens
Laurie, de stijging in den prijs van het papier daaruit verklaard kon
worden. Het tweede jaar begon vrij somber, want hun vooruitzichten
werden niet schitterender, en tante March stierf plotseling. Toen de
eerste droefheid echter voorbij was--want zij hadden de oude tante
toch liefgehad, niettegenstaande haar scherpe tong--ontdekten zij,
dat zij reden tot blijdschap hadden; zij had n.l. Plumfield aan Jo
vermaakt, en hierdoor werden verschillende heerlijke dingen mogelijk.

"'t Is een mooie plaats, die een goede som zal opbrengen, want je
bent toch zeker van plan alles te verkoopen?" vroeg Laurie, toen zij
eenige dagen later de zaak bespraken.

"Neen, zeker niet," antwoordde Jo beslist, terwijl ze zachtjes den
ouden poedel streelde, dien ze had aangenomen, uit piëteit voor zijn
overleden meesteres.

"Je bent toch niet van plan daar te gaan wonen?"

"Zeker ben ik dat van plan."

"Maar, beste meid, 't is een onmetelijk groot huis, en je zult een
schat van geld moeten hebben, om het in orde te houden. Alleen voor
den tuin en den boomgaard heb je twee of drie mannen noodig, en ik
voor mij zie in Bhaer geen oeconoom."

"Als ik het hem voorsla, zal hij zich wel op dat vak willen toeleggen."

"En denk je te zullen kunnen leven van de opbrengst van de plaats? Op
mijn woord, het klinkt paradijsachtig, maar je zult het ontzettend
zwaar werk vinden."

"De oogst, dien wij zullen binnenhalen, zal heel voordeelig blijken
te zijn," lachte Jo.

"En waaruit zal die heerlijke oogst bestaan, mevrouw?"

"Uit jongens! Ik wil een school openen voor kleine jongens--een
goede, prettige, huiselijke school--ik zal ze verzorgen, en Fritz
moet ze leeren."

"Nou, dát is een echt plan à la Jo! Is dat niet net iets voor
haar?" riep Laurie uit, en keerde zich tot de familie, die even
verbaasd keek als hij.

"Ik vind het een aardig plan," zei mevrouw March terstond.

"Ik ook," voegde haar man er bij, die dit een kostelijke gelegenheid
achtte, om de socratische opvoedkunde op hedendaagsche jongens in
toepassing te brengen.

"Het zal een ontzettend groote zorg voor Jo zijn," vreesde Meta,
en streelde het hoofdje van haar eenigen, zooveel tijd in beslag
nemenden, kleinen jongen.

"Jo kan het doen, en zal er gelukkig door wezen. 't Is een prachtig
plan, vertel er ons eens alles van," verzocht de oude heer Laurence,
die reeds lang verlangd had het paar te helpen, maar wel wist, dat
zij toch alle hulp zouden weigeren.

"Ik wist wel, dat u mij zoudt bijvallen, mijnheer. Amy vindt het
ook goed, ik lees het in haar oogen, ofschoon zij heel voorzichtig
wacht met haar oordeel uit te spreken, tot zij er eens goed over
heeft nagedacht."

"Nu, lieve menschen, begrijpt maar eerst, dat dit geen _nieuw_ plan
van mij is, maar een, dat ik al lang gekoesterd heb. Voordat ik Fritz
ontmoet had, stelde ik mij al dikwijls voor, hoe ik, wanneer ik mijn
fortuin gemaakt zou hebben, en niemand mij thuis meer noodig had,
een groot huis zou huren, en een paar arme moederlooze jongetjes
zou opnemen, om hen het leven plezierig te maken, voordat het te
laat was. Ik zie er zooveel, die verongelukken, omdat zij niet op
het goede oogenblik geholpen worden; ik zou zoo dolgraag iets voor
dergelijke jongens doen; ik weet, wat ze noodig hebben, en ik voel
hun moeilijkheden; en o! ik wou zoo graag een moeder voor hen zijn!"

Mevrouw March stak Jo haar hand toe, die deze met tranen in de oogen
drukte, terwijl ze met haar vroegere opgewondenheid, die haar vrienden
in zoo'n langen tijd niet van haar gezien hadden, voortging:

"Ik sprak Fritz eens over mijn plan, en hij zei dat zooiets ook zijn
wensch was, en stemde er in toe het te probeeren, wanneer wij eens
rijk zouden zijn. Maar, die goeierd heeft het al zijn leven lang
gedaan,--arme jongens helpen, bedoel ik, (niet rijk worden, dát zal
hij wel nooit) het geld blijft niet lang genoeg in zijn zak om veel
over te kunnen leggen. Maar nu, dank zij mijne goede, oude tante,
die meer van mij hield, dan ik ooit verdiende, nu ben ik rijk--ten
minste, ik _voel_ mij rijk, en wij kunnen best op Plumfield leven,
als onze school een beetje wil opnemen. 't Is juist een geschikte
plaats voor jongens--het huis is ruim, en de meubels zijn sterk
en eenvoudig. Binnenshuis is overvloed van plaats voor een paar
dozijn, en buitenshuis loopen zij elkander ook niet in den weg. Zij
zouden in den tuin en den boomgaard kunnen helpen, uitstekend, gezond
werk--Fritz zou hen op zijn eigen manier kunnen opvoeden en leeren, en
Vader wil hem stellig wel helpen. Ik zal ze eten geven, en oppassen en
vertroetelen en beknorren, en daarin zal Moeder mijn steun zijn. Ik heb
altijd verlangd naar een massa jongens om me heen, maar heb nooit mijn
zin gehad; nu kan ik het huis vol maken, en me aan de kleine bengels
wijden, zooveel ik maar wil. Denk eens wat een genot! Plumfield mijn
eigendom, en een bende jongens om er met mij van te genieten!"

Toen Jo opgewonden gesticuleerde en een zucht van geluk slaakte,
barstte de heele familie in een luid gelach uit, en mijnheer Laurence
lachte zóó, dat zij voor een aanval van beroerte begonnen te vreezen.

"Maar ik zie er niets belachelijks in," hernam Jo ernstig, zoodra
zij zich verstaanbaar kon maken. "Niets is immers natuurlijker of
geschikter voor mijn professor dan een school te openen, en voor mij,
dan graag op mijn eigen plaats te willen wonen."

"Kijk, zij neemt al airs aan," riep Laurie, die de zaak als een
prachtige grap beschouwde. "Maar mag ik ook vragen, waarvan je
van plan bent de inrichting te doen bestaan? Als al de leerlingen
landloopertjes zijn, ben ik bang, dat je oogst niet heel voordeelig
zal blijken, uit een wereldsch oogpunt beschouwd, mevrouw Bhaer."

"Kom, ontneem mij nu niet mijne illusies, Teddy. Natuurlijk zullen
er ook rijke jongens onder zijn; misschien begin ik wel met enkel
betalende; als ik dan eenmaal goed op streek ben, kan ik voor
mijn speciaal genoegen een paar arme tobbers aannemen. Kinderen
van welgestelde menschen hebben dikwijls ook troost en zorg noodig,
even goed als van arme. Ik heb meer dan eens gezien, hoe ongelukkige
stumpertjes aan dienstboden overgelaten, en achterlijke kindertjes
met geweld opgestoomd werden,--werkelijk wreed. Sommige jongens zijn
lastig, door een verkeerde behandeling of door verwaarloozing, en
anderen verliezen hun moeders al vroeg. Buitendien moeten toch ook
de beste de vlegeljaren doormaken, en dat is de tijd, waarin zij het
meest behoefte hebben aan geduld en vriendelijkheid. Iedereen lacht
ze uit, of schudt ze door elkander, of tracht ze op den achtergrond
te houden, en verwacht blijkbaar, dat mooie kindertjes eensklaps in
flinke jongens zullen veranderen. Zij klagen niet veel--arme stumperds,
maar zij voelen het daarom wel. Ik heb er iets van mee doorgemaakt,
en weet er dus al wat van. Ik stel bijzonder veel belang in zulke
jonge beertjes, en toon ze zoo graag, hoe ik hun warme, eerlijke,
oprechte jongensharten op prijs stel, ondanks hun onhandige armen en
beenen en hun slordige hoofden. Ik bezit heusch al wat ondervinding
op dat gebied, want is er niet een jongen, dien ik heb opgevoed,
en die nu de trots en de roem van zijn familie uitmaakt?"

"Ik zal altijd getuigen, dat je er je best toe gedaan hebt," zei
Laurie, haar dankbaar aanziende.

"En ik ben boven verwachting geslaagd; want je bent nu een flink man
van zaken, je doet ontzettend veel goed met je geld, en kapitaliseert
de zegeningen der armen. Maar je leeft niet alleen voor je zaken,
je houdt ook veel van al wat goed en mooi is, geniet er zelf van,
en laat anderen mee genieten, zooals je vroeger in den ouden tijd ook
deed. Hoor, Teddy, ik ben trotsch op je, want ieder jaar word je beter,
en iedereen voelt het, al wil je niet dat iemand het uitspreekt. Ja,
als ik later mijn kudde om mij heen heb, zal ik op jou wijzen en
zeggen: 'Ziedaar jullie model, jongens!'"

De arme Laurie wist niet, waar zich te bergen, want zoo oud als
hij was, kwam nu toch iets van de vroegere verlegenheid over hem,
toen na deze uitbundige lofspraak alle gezichten zich goedkeurend
tot hem keerden.

"Hoor eens Jo, dat is te veel," begon hij op zijn oude
jongensmanier. "Jullie hebben allemaal meer voor mij gedaan, dan ik
ooit kan vergelden, behalve door mijn best te doen, om je niet teleur
te stellen. Je hebt mij in den laatsten tijd wel wat laten loopen,
Jo, maar ik heb gelukkig toch een goede hulp gehad; dus, als ik
vooruit ben gegaan, mag je er deze twee voor danken,"--en hij legde
de eene hand op die van zijn grootvader en de andere in die van Amy,
want die drie zaten altijd dicht bij elkaar.

"Ik vind toch maar, dat familiekringen de mooiste dingen in de wereld
zijn!" riep Jo uit, die dien avond in een bizonder blijde stemming was,
"wanneer ik mijn eigen huishouden heb, hoop ik, dat ik zoo gelukkig
zal zijn als de drie gezinnen, die ik ken, en het meest liefheb. Als
John en Fritz nu nog maar hier waren, zou het hier heusch een hemel
op aarde zijn," voegde zij er rustiger bij. En toen zij dien avond
naar haar kamer ging, na een intiemen familieraad, waarin aller hoop
en plannen besproken waren, was haar hart zoo vol van geluk, dat
zij het slechts tot kalmte kon brengen, door bij het ledige bedje,
dat op zijn oude plaats was blijven staan, neer te knielen en met
teedere liefde aan Betsy te denken.

Over 't geheel genomen was het een heel buitengewoon jaar, waarin
alle dingen op een buitengewoon vlugge en plezierige manier schenen
te gebeuren. Bijna voordat zij het goed besefte, was Jo getrouwd en
woonde zij op Plumfield, waar weldra een troepje van zes of zeven
jongens als paddestoelen rondom haar verrees, en er verwonderlijk
goed gedijde. Arme jongens zoowel als rijke; want mijnheer Laurence
vond telkens een hartbrekend geval van de grootste verlatenheid, en
smeekte de Bhaers zich over het kind te ontfermen,--hij zou dan gaarne
een kleinigheid voor zijn onderhoud betalen. Op die wijze verschalkte
de slimme oude heer onze hooghartige Jo, en bezorgde haar die soort
van jongens, die haar het meest aantrokken.

In het begin was het natuurlijk zwaar werk, en Jo maakte allerlei
dwaze vergissingen; maar de verstandige professor stuurde haar
veilig in kalmer vaarwater, en de meest uitgelaten deugniet werd ten
laatste getemd. Hoe genoot Jo van haar "bende," en hoe zou die goede
tante March gekermd hebben, als zij had kunnen zien, hoe de heilige
grenspalen van het stijve, welgeordende Plumfield overschreden werden
door wilde Toms, Dicks en Harrys. Maar in dit alles was een soort van
poëtische vergelding te zien, want de oude dame was de schrik van al
de jongens uit den omtrek geweest; en nu smulden de kleine bannelingen
naar hartelust van de verboden pruimen, schopten met hun ongewijde
schoenen in het kiezel, zonder dat iemand hen beknorde, en speelden
voetbal in de groote wei, waar de strijdlustige koe met de kromme
horens gewoonlijk de brutale jeugd tot een kampstrijd placht uit te
noodigen. De school werd als het ware een paradijs voor jongens,
en Laurie wilde haar "Der Bhaergarten" doopen, als een compliment
aan den eigenaar, en als zeer toepasselijk op de bewoners.

Het werd nooit een modelschool, en de professor verdiende er geen
schatten mee; maar het was juist, wat Jo gehoopt had--een gelukkig
tehuis voor jongens, die onderwijs, zorg en liefde noodig hadden. Elke
kamer in de groote villa had spoedig haar bestemming, elk plekje
in den tuin weldra zijn eigenaar gevonden. Een complete menagerie
verscheen in de schuur en het tuinhuis--want allerlei dieren werden
toegelaten,--en driemaal per dag knikte Jo haar Fritz toe van het
hoofd der lange tafel, aan beide zijden met gelukkige jonge gezichten
versierd, die zich alle tot haar keerden met vriendelijk lachende
oogen, vertrouwelijke woorden en dankbare harten, overvloeiende van
liefde voor "Moeder Bhaer." Zij had nu zeker jongens genoeg om zich
heen, maar kreeg er volstrekt nog niet genoeg van, ofschoon zij lang
geen engelen waren, en sommigen hunner aan Professor en Professorin
beiden, veel zorg en moeite veroorzaakten. Doch haar geloof aan
het zachte plekje, dat in elk hart bestaat, zelfs in dat van den
weerbarstigste en ondeugendste, gaf haar geduld en handigheid, en,
na verloop van tijd, succes,--want geen enkele jongen kon zich lang
verharden, wanneer Vader Bhaer hem met zijn goedige oogen door en
door keek, en Moeder Bhaer hem zeventig maal zeven maal vergaf. De
kostelijkste belooning was voor Jo de vriendschap der jongens, hun
berouwvolle tranen en beloften van beterschap na kleine overtredingen,
hun grappige of aandoenlijke geheimen, hun luchtkasteelen, vurige hoop,
en plannen voor de toekomst; zelfs hun ongelukken,--want zij had hen
daarom slechts te hartelijker lief. Er waren achterlijke jongens, en
verlegen jongens, zwakke en baldadige jongens, jongens die lispelden,
en jongens die stotterden, een paar kreupelen, en een vroolijke kleine
mulat, die nergens een onderkomen kon vinden, maar in den "Bhaergarten"
liefdevol werd opgenomen, ondanks de bewering van sommige menschen,
dat zijn toelating den ondergang der school ten gevolge zou hebben.

Jo was een echt gelukkige vrouw, hoewel zij hard moest werken, veel
angst uitstond en onder een aanhoudend rumoer leefde. Zij genoot er
met hart en ziel van, en geen lof voldeed haar meer dan de toejuiching
van haar jongens,--want nu vertelde zij haar verhalen alleen nog
aan haar geestdriftvolle bewonderaars en vereerders. Na verloop van
tijd kwamen twee kleine _eigen_ jongetjes haar geluk nog verhoogen;
Rob, naamgenoot van Grootpapa, en Teddy, een gelukskindje, dat zijn
vaders zonnig humeur, zoowel als zijn moeders geest scheen geërfd te
hebben. Hoe zij in het leven bleven en opgroeiden, in dien maalstroom
van jongens, was een mysterie voor hun grootmoeder en tantes; maar zij
bloeiden als paardebloemen in de lente, en hun onbeholpen kindermeisjes
waren dol op hen en verzorgden ze goed.

Er waren heel veel vacantiedagen op Plumfield, en een van de
allerplezierigste was die, ter eere van den jaarlijkschen appeloogst;
want dan kwamen de families March, Laurence, Brooke en Bhaer,
om met vereende krachten dien dag te vieren. Vijf jaar na Jo's
huwelijk vond er zoo'n oogstfeest plaats. 't Was een van die zachte
koele Octoberdagen, waarop de lucht zoo opwekkend frisch is, dat
alle levensgeesten wakker worden en het bloed vlugger door de aderen
stroomt. De oude boomgaard scheen wel in feestdos gehuld; goudsbloemen
en asters omzoomden de met mos begroeide muren; sprinkhanen wipten
door het dorre gras, en krekeltjes piepten als muzikantjes bij een
elfenmaaltijd. De eekhoorns waren druk bezig met het binnenhalen van
hun wintervoorraad, de vogels tjilpten hun afscheidslied in de hooge
elzen, en alle boomen zaten zoo vol, dat zij stellig bij de eerste
schudding een regen van roode en gele appels op de hoofden der jongens
zouden doen neerdalen. Allen waren op het appèl, iedereen lachte en
zong, of klom in een boom en tuimelde naar beneden; allen verklaarden,
dat zij nog nooit zoo'n verrukkelijken dag gehad hadden; ten minste
niet in zulk vroolijk gezelschap,--en iedereen gaf zich geheel over
aan het genot van het oogenblik, alsof zooiets, als zorg en droefheid,
in de wereld niet bestond.

De oude heer March wandelde kalm rond met den ouden heer Laurence,
nu en dan genietende van


    "De geur'ge, zachte appelwijn."


De professor trok als een dapper ridder door de lanen, met een stok tot
lans, aan het hoofd zijner jongens, die allerlei kunsten vertoonden,
en wonderen verrichtten in het buitelen en springen. Laurie wijdde
zich aan de kleintjes, trok zijn dochtertje voort in een schepelsmand,
klom met Daisy in een boom, om naar een vogelnestje te kijken, en
zorgde, dat de avontuurlijke Rob zijn hals niet brak. Mevrouw March
en Meta zaten tusschen de hoopen appels, als een paar Pomona's en
sorteerden de soorten, die nog steeds aangroeiden. Amy was bezig de
verschillende groepjes te schetsen, en waakte met teedere zorg over
een bleek ventje, dat haar, met zijn kruk naast zich, in bewonderende
aanbidding aanstaarde.

Jo was dien dag in haar element; ze vloog heen en weer, haar japon
opgespeld, haar hoed overal, behalve op haar hoofd, en haar jongste
kind onder den arm, gereed om de behulpzame hand te bieden, zoodra er
het een of ander mocht gebeuren. Kleine Teddy's leven scheen als door
tooverkracht beveiligd te zijn, want hij kreeg nooit een ongeluk,
en Jo maakte zich nooit ongerust, wanneer hij door een der jongens
op een boomtak gezet werd, weggaloppeerde op den rug van een ander,
of een zure renet te eten kreeg van zijn toegevenden papa, die in
den waan verkeerde, dat kleine kinderen alles kunnen verteeren, van
zuurkool af tot knoopen, spijkers en hun eigen schoentjes toe. Zij
wist dat kleine Teddy wel op zijn tijd weer boven water zou komen,
gezond en blozend, vuil en vroolijk, en zij ontving hem altijd met
een hartelijk welkom, want Jo had haar kinderen innig lief.

Om vier uur werd er een oogenblik pauze gehouden, de manden bleven
half gevuld, de appeldragers namen rust, en vergeleken elkaars scheuren
en schrammen. Daarna zetten Jo en Meta, geholpen door een paar van de
grootste jongens, het theegoed klaar op het gras,--want de theepartij
buiten was altijd de grootste pret op den dag. Het land vloeide bij
zulke gelegenheden letterlijk over van melk en honing, en de jongens
behoefden niet om de tafel te zitten, maar mochten af en aan loopen,
en eten en drinken als zij er lust in hadden, daar vrijheid toch de
meest geliefde spijs is voor een jongensziel. In den ruimsten zin
van het woord maakten ze gebruik van het zeldzame voorrecht, want
enkelen probeerden de grap om, op hun hoofd staande, melk te drinken,
anderen zetten het haasje-over dubbele bekoorlijkheid bij, door in de
pauze tulband te eten; koekjes werden mild over het gras gestrooid
en appelbollen mee in de boomen genomen, alsof de jongens eekhoorns
waren. De kleine meisjes hielden een afzonderlijk theepartijtje,
en Ted grabbelde naar welgevallen onder de eetbare waren.

Toen niemand meer iets in zijn maag kon bergen, stelde de professor
den eersten algemeenen toast in, die altijd bij zulke gelegenheden
gedronken werd: "Tante March; God zegene haar!" Een toast, van harte
gemeend door den goeden man, die nooit vergat, hoeveel hij aan haar
verschuldigd was, en rustig gedronken door de jongens, die geleerd
hadden haar nagedachtenis te eerbiedigen.

"Nu op Grootma's zestigsten verjaardag! Lang leve zij, en driemaal
drie hoera's!"

Dat ging meer van harte, zooals men denken kan; en toen de hoera's
eenmaal begonnen waren, bleek het moeilijk er een einde aan te
maken. Ieders gezondheid werd daarop gedronken, van den ouden heer
Laurence af, die als hun bizonderen beschermheer werd beschouwd,
tot aan het verbaasde marmotje toe, dat uit zijn eigen gebied was
komen aanwippen, om zijn jongen meester te zoeken. Demi bood toen, als
oudste kleinkind, de koningin van den dag verscheiden geschenken aan,
zoo talrijk, dat zij op een kruiwagen naar het feestterrein moesten
gebracht worden. Sommige van die presenten waren allergrappigst,
maar wat voor andere oogen van nul en geener waarde zou schijnen,
bleek kostbaar in die van Grootma,--want de cadeautjes der kinderen
waren hun eigen werk. De steken, waarmee Daisy's geduldige vingertjes
den zakdoek gezoomd hadden, waren haar meer waard dan het mooiste
borduursel; Demi's naaikistje was een wonder van handenarbeid,
hoewel het deksel niet sluiten wou; Rob's voetenbankje wiegelde wel
een beetje, omdat de pooten ongelijk waren, maar de jarige vond,
dat zoo'n kleinigheid er niets op aan kwam, en geen bladzijde van
het kostbare boek, dat Amy's kind haar aanbood was zoo schoon in haar
oogen, als de eerste, waarop in dronken hoofdletters te lezen stond:
"Aan de lieve Grootma van haar kleine Bets."

Onder deze plechtigheid waren de jongens op een geheimzinnige wijze
verdwenen; en toen mevrouw March haar kinderen had willen bedanken,
maar ontroerd middenin was blijven steken, waarom Teddy haar oogen
afdroogde met zijn morsboezelaar, hief de professor eensklaps een lied
aan. En toen sloot, boven zijn hoofd, de eene stem voor en de andere
na, zich bij hem aan, en van boom tot boom weergalmde de muziek van
het onzichtbaar koor; want de jongens zongen uit volle borst het lied,
dat door Jo gemaakt en door Laurie op muziek gezet was, en dat zij,
met behulp van den professor, ingestudeerd hadden, om het met het
grootst mogelijk effect te kunnen voordragen. Dat was iets geheel
nieuws, en slaagde bizonder, want mevrouw March kon maar niet van haar
verbazing bekomen, en wilde met ieder der vederlooze vogels handen
schudden, van den langen Emil en Franz af, tot den kleinen mulat toe,
die de welluidendste stem van allen had.

Toen dat afgeloopen was, verspreidden de jongens zich om nog wat
pret te maken, mevrouw March en haar dochters achterlatende om kalm
te genieten onder den feestboom.

"Ik vind dat ik mezelf nooit weer 'ongelukkige Jo,' mag noemen, nu
mijn grootste wensch zoo heerlijk vervuld is," zei mevrouw Bhaer,
en trok Teddy's vuistje uit de melkkan, waarin hij naar hartelust
scheen te karnen.

"En toch is je leven zoo heel anders, dan je je jaren geleden
voorstelde. Herinner je je onze luchtkasteelen nog?" vroeg Amy,
met een glimlach naar Laurie en John kijkende, die met de jongens
cricket speelden.

"Beste jongens! Het doet mijn hart goed te zien, hoe zij voor een
dag hun drukke bezigheden eens aan den kant zetten en onbezorgd pret
hebben," antwoordde Jo, die nu op moederlijken toon van het gansche
menschdom sprak. "Ja, ik herinner het mij; maar het leven, dat ik
toen voor mezelf begeerde, schijnt mij nu zelfzuchtig, eenzaam en
koud toe. Ik heb de hoop nog niet opgegeven om eenmaal een goed boek
te schrijven, maar ik kan wachten, en ik ben zeker, dat het nog beter
zal worden door ondervindingen en illustraties als deze;" en Jo wees
van de woelige jongens naar haar vader, die geleund op den arm van den
professor, in den zonneschijn heen en weer wandelde, geheel verdiept
in een van die gesprekken, waarvan beiden zoo genoten, en daarna op
haar moeder, als een koningin te midden van haar dochters gezeten,
met de kinderen aan haar voeten of op haar schoot, alsof allen hulp
en geluk vonden in het gelaat, dat voor die liefhebbende oogen nooit
oud kon worden.

"Mijn kasteel is nog het meest werkelijkheid geworden. Ik vroeg
wel om prachtige dingen, maar ik wist in mijn hart toch wel, dat
ik tevreden zou zijn met een aardig klein huisje, en John, en een
paar lieve kinderen. Ik heb dat alles gekregen, God zij gedankt,
en ik ben de gelukkigste vrouw ter wereld," zuchtte Meta, terwijl ze
haar hand op het hoofd van haar flinken zoon legde, met een gezicht,
waarop volmaakt geluk en teedere liefde te lezen stonden.

"Mijn kasteel is heel anders geworden dan ik gedacht had, maar ik
zou het voor niets willen ruilen, hoewel ik, evenmin als Jo, al mijn
kunstenaarshoop opgeef, of er mij alleen toe bepaal anderen te helpen
hun droomen te verwezenlijken. Ik ben begonnen aan een beeldje van
kleine Bets, en Laurie zegt, dat het 't beste is, wat ik nog ooit
gemaakt heb. Ik vind dat zelf ook, en ben van plan het in marmer te
laten uithouwen, zoodat ik, wat er ook gebeuren moge, ten minste het
afbeeldsel heb van mijn lieve schat."

Terwijl Amy sprak, viel er een groote traan op het goudlokkig hoofdje
van het slapende kind in haar armen; want haar eenig dochtertje bleef
een teer popje, en de angst, haar eens te kunnen verliezen, was de
eenige schaduw over Amy's zonneschijn. Deze zorg werkte veel goeds
uit voor vader en moeder beiden; die liefde en droefheid maakten hun
verbond nog inniger. Amy's gemoed werd teederder, dieper en zachter,
Laurie werd ernstiger, sterker en flinker; en beiden leerden, dat
schoonheid, jeugd, voorspoed en liefde, zelfs den meest gezegende
niet bewaren kunnen voor zorg, verlies en smart.

"Ze zal wel sterker worden, daar ben ik zeker van; laat den moed
niet zakken, maar hoop en wees gelukkig," zei mevrouw March, en de
teerhartige Daisy bukte, om haar eigen rooskleurig wangetje te drukken
tegen het bleeke gezichtje van haar nichtje.

"Dat mag ik ook niet, zoolang ik u heb om mij te bemoedigen,
Moederlief, en Laurie om meer dan de helft van elken last te dragen,"
antwoordde Amy met warmte. "Hij laat mij nooit merken, hoe bezorgd
hij zich maakt, maar is zoo lief en geduldig voor mij, zoo engelachtig
voor Bets, en altijd zoo'n steun en troost bij alles, dat ik hem niet
half genoeg kan liefhebben. En dus kan ik, ondanks mijn groote zorg,
met Meta zeggen: 'Ik ben, God zij gedankt, een gelukkige vrouw.'"

"Ik hoef het niet te zeggen, want iederen kan zien, dat ik veel
gelukkiger ben, dan ik verdien," voegde Jo er bij, en liet den blik
gaan over haar besten man en over de stevige kinderen, die naast
haar in het gras stoeiden. "Fritz wordt grijs en gezet, ik zoo
mager als een schim, en ik ben al over de dertig; wij zullen nooit
rijk worden, en Plumfield zal misschien wel eens in brand vliegen,
want die onverbeterlijke Tommy Bangs wil nu eenmaal sigaretten maken
van Spaansche kervel, en die onder de dekens rooken, hoewel hij zich
al driemaal deerlijk gebrand heeft. Maar ondanks die onromantische
dingen, heb ik mij over niets te beklagen, en ben ik nog nooit in
mijn leven zoo jolig geweest. Vergeef me die uitdrukking, maar nu ik
zoo onder jongens leef, kan ik niet helpen, dat ik soms hun woorden
wel eens overneem."

"Ja, Jo, ik denk, dat jouw oogst heel groot zal zijn," begon mevrouw
March, en verdreef een groote zwarte tor, die Teddy bang maakte.

"Niet half zoo groot als de uwe, Moeder. Hier is hij, om u heen, en
wij kunnen u nooit genoeg danken voor al het geduld, waarmee u gezaaid
en gemaaid hebt," riep Jo, met haar oude onstuimige hartelijkheid.

"Ik hoop, dat er jaarlijks meer tarwe en minder onkruid mag zijn,"
zei Amy zacht.

"Een groote schoof, maar ik weet, dat er plaats voor is in uw hart,
Moederlief," voegde Meta's warme stem er bij. Tot in het diepst
harer ziel geroerd kon mevrouw March niets anders doen dan de armen
uitstrekken, alsof zij kinderen en kleinkinderen tegelijk aan haar
hart wilde drukken, en met een gelaat en stem vol van moederliefde
en nederige dankbaarheid, zei zij: "o, Kinderen, hoe lang jullie ook
moogt leven, ik kan je nooit grooter geluk toewenschen, dan wat mij
nu ten deel valt!"