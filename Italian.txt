Il genere Cercis (Linneo 1758) comprende piccoli alberi della famiglia delle Fabacee (o Leguminose), spontanei nelle regioni temperato-calde di tutti i continenti dell'emisfero boreale: Nordamerica, Europa e Asia. In Italia il genere è rappresentato dalla specie Cercis siliquastrum, l'albero di Giuda, spontaneo nella regione mediterranea e anche estesamente piantato per ornamento.
Campioni di ozocerite sono stati rinvenuti in Scozia, Northumberland e Galles, così come in altri trenta differenti paesi. Di questi rinvenimenti, sono maggiormente sfruttati quelli della penisola di Cheleken, vicino a Türkmenbasy ed i depositi dello Utah negli USA, per menzionarne alcuni, anche se questi ultimi sono stati largamente sfruttati. Le uniche fonti commerciali rilevanti sono in Galizia (Polonia), a Boryslaw, Dwiniacz e Starunia, benché ne sia stato rinvenuto del minerale anche in altri punti sui fianchi dei Carpazi.

Si ritiene che i depositi di ozocerite vengano originati in modo molto simile a quello delle vene minerali, in quanto la lenta evaporazione ed ossidazione del petrolio ha dato origine alla deposizione della sua paraffina dissolta nelle fessure e nei crepacci precedentemente occupati dal liquido. In natura, l'ozocerite varia da una soffice cera ad una massa nera dura come il gesso.

Proprietà[modifica | modifica wikitesto]
La sua gravità specifica varia da 0,85 a 0,95, ed il suo punto di fusione da 58 a 100 °C. È solubile nell'etere, nel petrolio, nella benzina, nel cloroformio, nel disolfuro di carbonio e simili agenti chimici. L'ozocerite galiziana ha un colore variabile dal giallo chiaro al marrone scuro, e frequentemente sembra verde a causa del dicroismo. Fonde di solito a 62 °C. Chimicamente l'ozocerite consiste in una mistura di vari idrocarburi contenenti dal 7 all'85% di carbonio e dal 3 al 14% di idrogeno.
Debuttò in campo internazionale ai Mondiali di Falun del 1974, vincendo le prime due medaglie iridate delle undici che avrebbe complessivamente conquistato durante le sue otto partecipazioni.

Prese parte alle prime edizioni, sperimentali, della Coppa del Mondo, imponendosi in classifica generale nel 1980-1981[1]. Nelle stagioni ufficiali ottenne il primo podio il 5 marzo 1983 nella 5 km di Lahti (2ª) e la prima vittoria il 25 febbraio 1984 nella 10 km di Falun.

Specialista della tecnica classica, rifiutò sempre di adattarsi al passo pattinato che di diffuse durante gli anni ottanta; vinse tre volte il Trofeo Holmenkollen e ventun titoli nazionali[1].
Raisa Petrovna Smetanina (cirillico ????? ???????? ?????????; Mochca, 29 febbraio 1952) è un'ex fondista sovietica. Al termine della carriera, dopo la dissoluzione dell'Unione Sovietica (1991), gareggiò per la nazionale russa; ai XVI Giochi olimpici invernali di Albertville 1992 fece parte della squadra unificata.

È stata l'unica donna nella storia ad aver vinto dieci medaglie ai Giochi olimpici invernali, in cinque edizioni. Con la sua ultima partecipazione di Albertville 1992, a quarant'anni, ottenne l'oro nella staffetta 4x5 km, divennendo così la donna più vecchia a vincere un oro olimpico[1].
Non è noto con quale legittimità Achoris – grecizzazione del nome egizio Hakor – riuscì a deporre Psammuthis, il quale venne poi considerato un usurpatore e fatto quindi oggetto di damnatio memoriae attraverso il sistematico scalpellamento dei cartigli sui monumenti. Allo scopo di cancellare del tutto la memoria del suo predecessore, Achoris iniziò a datare il suo regno dalla morte di Nepherites I del quale presumibilmente si considerava il legittimo continuatore.
Tale circostanza ha comportato una certa confusione nelle fonti storiche: gli epitomatori di Manetone, Sesto Africano ed Eusebio di Cesarea, infatti riportarono la sequenza: Nepherites I ? Achoris ? Psammuthis (Africano tralascia l'effimero Muthis), mentre la Cronaca demotica più verosimilmente fornisce l'ordine: Nepherites I ? Muthis ? Psammuthis ? Achoris.

Quando Achoris giunse al potere nel 393 a.C. l'Egitto era già inserito nel complesso gioco diplomatico-bellico che vedeva coinvolte le polis greche (Atene e Sparta in primis), l'impero achemenide e lo stesso Egitto.
In tale situazione la posizione egiziana non poté che essere quella di allearsi con chiunque fosse avversario della Persia. L'alleanza con Sparta che esisteva durante il regno di Nepherites I venne meno in seguito al progressivo ritiro della città greca dalla guerra. Così che nel 389 a.C. Achoris si unì all'alleanza Atene-Cipro, citata anche nella commedia Pluto di Aristofane.
La situazione tornò critica nel 386 a.C. con stipulazione della pace di Antalcida, un trattato di neutralità tra le polis e l'impero achemenide; in pratica, l'Egitto e Cipro rimasero i soli avversari di Artaserse II. Per anni Achoris resistette con successo ai tentativi di invasione persiani, forte di una grande flotta e di mercenari greci condotti dal valente strategos ateniese Chabrias.
Nel 383 a.C. i Persiani interruppero la campagna d'Egitto che non stava portando a nulla, concentrandosi piuttosto contro Cipro ed il suo re, Evagora, che approfittando dello sforzo bellico persiano diretto altrove stava consolidando il suo dominio marittimo ed era giunto ad espandere la sua influenza sulle coste fenicie. La flotta cipriota venne sconfitta da quella persiana ed Evagora si recò da Achoris a chiedere aiuto; non riuscendo ad ottenerlo, ad Evagora non rimase che tornare a Salamina in Cipro, stipulare una pace separata con il Gran Re e divenirne vassallo.

Achoris morì dopo circa 14 anni di regno nel 380 a.C. lasciando il trono al figlio Nepherites II, mentre già da tempo Nectanebo, principe di Sebennytos e futuro fondatore della XXX dinastia, fomentava sommosse e disordini allo scopo di prendere il potere. Di tali eventi rimane testimonianza nella Cronaca Demotica che citando Achoris riporta "...perché era munifico verso templi..." per motivare la lunghezza del regno e "...perse il trono perché trascurò le leggi e si disinteressò ai suoi fratelli..." come a voler giustificare gli eventi che seguirono.

Con Achoris ci fu un ritorno ad un'attività edilizia significativa – come non succedeva in Egitto ormai da molto tempo – dimostrata anche dalla riapertura delle cave di pietra (tra cui le celebri cave di Tura): importanti testimonianze di questi lavori ci sono giunte da Karnak, Medinet Habu, Elefantina, Tod, Nag el-Madamud, nel Serapeo di Saqqara e nell'oasi di el-Kharga.
Posto nell’ala orientale del complesso abadiale (piano terra e primo piano), dopo un attento e rigoroso restauro, il “polo museale” vide la luce nel 1984, anche se il primo progetto risale al 1982 con esposizioni effettuate nella navatella laterale dell'abbazia. È un museo sviluppato su 7 sale (o sezioni[1]), poste su due piani più un seminterrato, comprendente due sezioni, una a carattere etnografico, il “Museo demologico dell'economia, del lavoro e della storia sociale silana” e l’altra dedicata all’opera fotografica di Saverio Marra. La prima sezione, chiamata anche semplicemente “demologica”, vista la documentazione che essa raccoglie ed espone, è basata sullo studio delle tradizioni e dei costumi popolari di San Giovanni in Fiore e della Sila. Nelle 7 sale adibite all'esposizione, sono state ricostruite la antiche botteghe artigiane locali, dalla lavorazione dell'oro fino a quella del calzolaio. È un Museo che negli anni ha accresciuto enormemente il suo patrimonio, fatto di documenti, testi e oggetti, e che nel tempo ha attratto e attrae tuttora migliaia di visitatori ogni anno. Riconosciuto a livello regionale[2], come museo diviso in sezioni dedicate all’economia e alle tecniche tradizionali, agli attrezzi di lavoro, agli atti e ai documenti della storia sociale, al paesaggio e al architettura popolare, alla vita cerimoniale, alla cultura orale e musicale, alla cultura figurativa e iconologica[3].
La seconda sezione del museo è dedicata alle opere fotografiche di Saverio Marra, pioniere della fotografia in Calabria. L'esposizione fotografica fu creata per dare merito al particolare valore che Marra è riuscito a restituire con le sue foto. Ritratti di vita contadina, di folklore calabrese, caratterizzati da un senso di realismo, difficilmente rintracciabili. Sono esposte in questa galleria 190 foto, realizzate in un arco di tempo che va dal 1914 fino al 1946. L'esposizione occupa interamente la seconda sala del museo. Di grande rilievo è la netta distinzione fra le classi sociali, che le varie fotografie riescono a riprodurre. Le foto sono state eseguite principalmente a San Giovanni in Fiore, ma anche nei territori circostanti, nel paese di Castelsilano, nelle terre del Marchesato Crotonese, e ad Isola Capo Rizzuto. Il repertorio appartenente al “fondo Marra”, è costituito da oltre 2500 fotografie, impresse su lastre di vetro, considerate un ricco patrimonio regionale poiché riescono a restituire lo spaccato sociale regionale di quel periodo. Ampio spazio è dedicato al tema rurale, dell'agricoltura, della campagna e dei suoi lavoratori, di cui l'area da Marra fotografata, è un'area a prevalenza rurale. Il riaffiorare dei personaggi, ripresi in vari momenti della loro attività, è uno degli aspetti peculiari dell'opera di Marra. Al paesaggio rurale si contrappone il senso e la volontà del progresso, ritratto nei capitoli riguardanti la costruzione dei laghi artificiali silani, la posa delle grandi condotte, la costruzione di nuove strade che sostituiscono le vecchie mulattiere, togliendo dal quasi totale stato di isolamento, molti luoghi e città. E l'avvento del moderno lo si trova anche nelle foto che ritraggono i vecchi e i nuovi commercianti, un senso di cambiamento che va dalle attività artigianali come lo scalpellino o il maniscalco, a quello moderne come il venditore di “macchine parlanti” (grammofono). Ampio spazio si dà al costume tradizionale del paese, “u' rituartu” e a chi lo indossa, la “pacchiana”, con foto che ne ritraggono i migliori esemplari dell'epoca. Lo spazio del folklore viene ampliato con fotografie che ritraggono anche il vestito maschile nelle varie classi sociali, dalle più alte alle più basse, così come vengono ripresi i momenti belli della vita sociale come la cerimonia nuziale, ed i momenti di tristezza come i funerali, con gli aspetti più tipici del tempo (i capelli spettinati dell'uomo in segno di lutto). Marra dunque è riuscito a dare forza allo spirito del tempo forgiando il forte legame che vi è fra il territorio e la società civile. Il lavoro di Saverio Marra ha negli anni raccolto consensi da più parti in Italia, e si intende porre i suoi lavori come patrimonio di storia ed arte, riconosciuto dal Ministero dei Beni Culturali. Il lavoro di Saverio Marra, ha raccolto ampi consensi nel mondo culturale locale e nazionale, tanto da far discutere gli intenditori dell'arte fotografica. Il suo lavoro è stato esposto anche a Roma, nel 1984 a Palazzo Braschi[4] L'archivio Marra si divide in sette capitoli: campagne e paese, lavoro, famiglia, emblemi, costumi e divise, socialità e amicizia, vita cerimoniale e religiosa, eventi.
Niuno si faccia a credere che, nella pubblicazione di questo libro, io
abbia avuto in animo porgere ammaestramenti di buona e gentile cucina:
no, per mia fede. Le ragioni che mi mossero a torlo dall'oblivione in
cui si giacea, trassero dal desiderio di accrescere sempre più la
messe de' vocaboli, spezialmente domestici e di cose attinenti alle
arti, della quale il nostro libro è assai abbondevole, e di offerire
un testo che ci rappresenta al vivo le costumanze de' nostri antichi,
per ciò che risguarda l'uso delle loro vivande e delle mense. La qual
cosa tanto più feci volentieri, in quanto che niun libro di simil
genere, secondo ch'è a mia notizia, scritto in volgare nel sec. XIV,
venne finora reso di pubblica ragione. Questo duplice vantaggio dunque
me ne dette stimolo, e m'avviso che bastar debba perch'ei torni bene
accetto al colto ed erudito leggitore. Nulla ha a fare coll'antico
libro _De re culinaria_ di Apicio, nè con altri trattati latini,
anteriori al sec. XIV; ma egli è senza dubbio scritto originalmente da
penna toscana, e per avventura, non ostante pochi senesismi ed altri
vocaboli speciali soltanto a diverse provincie italiane, fiorentina.
La semplicità, l'eleganza e la sobrietà, conforme il comporta la
materia trattata, vi spirano da ogni lato. Per comprovarlo a un girar
d'occhio, veggasi il seguente capitolo:

      Nelle gran feste e dì pasquali, fà di pasta uno arbore o
      vite, o giardino. E insù l'albore appicca pomi, pere, o
      uccelli diversi, o uve, ciò che tu vuoli, fatti di pasta
      distemperata con ova: e debbiansi empire di empiture
      sopra dette e coloralle di diversi colori, come giallo,
      verde, bianco e nero. A onore del detto arbore, poni nel
      mezzo d'esso uno pastello, ovvero gabbia piena
      d'uccelli; e in tale arbore puoi ponere tutti i frutti,
      li quali troverai, secondo e diversi tempi. Quando si
      portarà nella corte, facciasi sotto l'albore (o vite, o
      giardino) fuoco di legne altamente, e ponanvisi vergelle
      odorifere; e ponanvisi pomposamente.

Così scriveva forse un idiota cuoco, che vivea cinquecento anni fa!
Ciò nondimeno, colpa dell'antico amanuense, in assai luoghi mi sono
abbattuto, senza dubbio corrotti ed errati, la più parte de' quali io
mi cimentai colla critica a rettificare. Se ci riuscii felicemente,
bene sta; se non, sia come non fatto; anzi prego l'indulgenza del
cortese pubblico a passarsene come se le mie osservazioni non
fossero, lasciando nel senno de' meglio avveduti l'indovinare più
acconciamente, e darne spiegazioni meno lambiccate.

Secondo il mio costume, io mi tenni strettamente all'originale, nè
feci che leggerissime mutazioni di grafia, come _predicti_ in
_predetti_; _pescio_ in _pesce_; _poi_, verbo, in _puoi_; _de_ in
_di_, e cotali altre coserelle scambiai di niun momento, le quali nè
danno, nè tolgono la veste del tempo, ma non sono che varietà
introdotte per lo più da' copisti.

Oltre le opportune note, posi in fine una _Tavola_ di voci e modi
degni di osservazione, colla giunta di un _Indice_ di que' vocaboli,
che, sconosciuti affatto, indarno si cercherebbero ne' lessici della
nostra lingua; de' quali poi abbiamo la propria significazione dalla
specialità di ciascheduna vivanda, donde traggono il nome. Note
esplicative di antichi vocaboli, oggi disusati e proprii soltanto dei
primi secoli della lingua, non posi mai, o quasi; tenendo per fermo
che non n'avesse bisogno chi si fa a leggere in volumi di simil
genere, anco persuaso che per niuno de' miei leggitori non potrebbesi
giammai rinnovellare veruno equivoco, della foggia che intravvenne a
un cotal Borso Zeminian da Sant'Ambrosi; il qual come fosse, e come la
bisogna andasse, voglio brevemente, e secondo un manoscritto da me
posseduto, qui a piè dimostrare.

      Secondo che io ho udito raccontare da persona degna di
      fede, egli ebbe, non sono ancora molti anni passati, nel
      contado modanese, un cotal Borso Zeminian da
      Sant'Ambrosi, il quale, tuttavia essendo fanciullo,
      checchè la cagione si fusse, a Bologna da' genitori suoi
      fu condotto. Dove poi crescendo negli anni, e, com'è
      costume, mandato alle scuole perchè egli apparasse
      leggere e scrivere, ed essere un savio e prob'uomo,
      intervenne che, stante ch'egli avea dalla natura sortito
      un così ruvido e ottuso ingegno da non isperarne cosa
      che buona si fusse, per quanto ei s'affaticasse, e per
      quantunque i precettori si dessero attorno ad
      ammaestrarlo, e' non venne giammai a capo di alcun poco
      di bene; sicchè, pure quasi come colui che non isguardò
      a libri di sorte alcuna, nella sua innata ignoranza
      sempre poi fino alla morte si rimase. Ma però che dove è
      ignoranza, ivi suole essere prosunzione, così perch'egli
      avea letto più volte il _Fiore di Virtù_, la _Storia di
      Barlaam_, i _Reali di Francia_ e _Guerrino detto il
      Meschino_, e ne avea spigolati e ricolti in un suo
      quadernuccio, come gemme e tesori di lingua, tutti i
      riboboli e le parole strane che in que' libri si
      trovano, egli si credeva un gran Sere, e si spacciava
      per un gran letterato e conoscitore e ristauratore delle
      opere del trecento: e di libri e di scrittori e di cose
      letterarie nelle brigate e fuori non finava giammai di
      strombazzare; e ne diceva le più stolte cose del mondo,
      e le più ridevoli; e tali e tante in somma da
      disgradarne quel benedetto Calandrino, e il Carafulla:
      e, secondo il vezzo degl'ignoranti, a quale vi vogliate
      scrittura, anche di dott'uomo, che venisse alla luce,
      costui apponeva, e ne voleva trovar difetti, e ne diceva
      le sconcie parole con ognuno, ora appuntando una
      virgola, ora trovando un _c_ rovescio, ora un _o_
      corsivo dove tondo, siccome lui, esser dovea, e cotali
      altre stucchevoli miseriuole, menando per ciò tanto
      scalpore con chiunque s'abbattesse, ch'e' riusciva più
      impronto della tosse. A questa sua prosunzione e follia
      aggiugnevasi per soprappiù una sì sfrenata e sudicia e
      abbominevole e calunniatrice lingua, che egli avrebbe
      detto corna anche di messer Domeneddio, quando glie ne
      fosse venuto il mal talento. Nel contendere, ed anco nel
      favellare tranquillo e dimestico era sì insolente,
      plebeo e svergognato, che avrebbe vinto un granducale
      gabellier livornese, e un birro papale. Insomma egli era
      uno di que' cotali omicellacci, quasi idrofobi, che,
      conoscendosi inetti affatto a ogni buon'opera, ed avendo
      pure il ruzzo in capo di volere apparir dotti,
      s'ingegnano e brigano di mettere in iscredito le fatiche
      degli studianti, avvisandosi mattamente, coll'abbassare
      altrui, di innalzar sè medesimi; e così provocano e
      prendono per lo petto i pacifici uomini, acciò ch'ei
      divengan per forza irosi e mordaci. Era costui bassotto
      di sua persona, con un cotal viso arcigno e molesto,
      che, fisamente sguardandolo, avresti detto: oh! ei ci
      venne per fare uggia ad altrui! ove stavano due
      disuguali occhiuzzi porcini (l'un de' quali
      inferiormente bitorzoluto), che indicavano orgoglio,
      ignoranza e ingratitudine; e donde lieto sporgeva un
      nasello, nella sua picciolezza pieghevole e mobile come
      la proboscide d'un liofante, tanto rivolto all'in su ed
      aperto, che parea ch'ei sogghignasse alle glorie. La
      bocca era tagliata conforme le parole luride, che del
      continuo da essa partivano; e l'orecchie poco si
      discostavano dalle comuni, salvo che le estremità, più
      ardite, signoreggiavano intellettualmente, forse di
      qualche pertica, la cima del cucuzzolo. E dalla parte
      superiore della manca guancia discendeva una lista di
      pelo bianco quasi come la neve; la quale, a modo di
      barbagianni, girando sotto la gola, risaliva poi
      convenevolmente lungo la diritta, fino alla uguale
      altezza della contrapposta; sicchè Borso era ancor
      giovane allora ch'ei dette una solenne mentita a quel
      proverbio, che dice:—Gli ultimi a incanutir sono i
      c....ni.—Onde tra per le suddette ragioni, e perchè
      egli avea non so quale altra cosa, ch'io non vo' dire,
      sì prolungata, immensa e sconcia, da potersene fare la
      cuffia alla testa d'ogni gran toro, veniva dal popolo,
      per dispregio, non Borso Zeminian da S. Ambrosi, ma
      Borson Birrino il maldicente, comunemente appellato. Ora
      lasciando da una parte queste ed altre simili tacche, e
      a quel venendo che più importa, dirò, che egli stava
      compilando, per alfabeto, non so quale suo _Operone_
      sugli spropositi di tutti i filologi italiani, forse da
      Adamo in qua, niuno eccettuato (a compiere il quale,
      _lavorando dì e notte_, ci avrebbe spesi bene un otto
      anni, abborracciando un 6000 pagine, in gran foglio); e
      già era pervenuto, a quanto egli stesso affermava, al _c
      o co, e gli cresceva la materia tra le mani_, quando gli
      avvenne quel ch'io sono per dirvi. Invasato costui e
      fradicio nelle storpiature del 300, oltre le quali, come
      dicemmo, niuna cosa più conosceva, accadde, che, dovendo
      egli condursi una volta per certe sue bisogne (forse a
      cercar fave, di cui andava assai ghiotto) su quel di
      Pontecchio, diessi attorno per rifornirsi d'una
      cavalcatura. E non potendo averne cavallo alcuno che ben
      gli stesse, stante che pochi bolognini volea trar fuori
      di quella sua stemperata e maledetta borsa, piena tutta
      di borra e di fastidio, alla perfine, mettendo in non
      cale la gelosia che nascere ne potesse e il pericolo di
      fare a' calci, pose di torre a fidanza un asino. Misesi
      dunque per la città dimandando or l'uno or l'altro se
      avea l'asino da prestargli; e niuno non ritrovandone per
      domandare che si facesse, accadde, ch'e' venne ad
      abbattersi in una contrada detta san Mamolo, dove al
      sommo della porta d'una bottega stava scritto con tanto
      di lettere:—Spaccio d'Anisi.—Or ciò vedendo
      Borsacchione, e risovvenendosi un tratto, come gli
      antichi talvolta, per trasponimento di sillabe,
      scambiavano il significato d'una parola in quello
      d'un'altra, e che per ciò stesso in luogo di _prefetto_
      dicevan _perfetto_, di _indivia_ _invidia_, di _prelato_
      _perlato_ e cotali altri ciancioni; grosso come era e
      materiale oltremodo, non ricordandosi punto il
      tristanzuolo, che non già nel secolo XIV, ma nel XIX
      vivea, s'avvisò troppo bene, che _Anisi_ ed _Asini_
      fosse una sola cosa, sicchè di presente disse fra sè:
      Hojo, gnaffe, el fristolo m'àe dibonaire mente atato:
      alle guagnele, eo en caballo, et _ratearòe_ a bolontate,
      et fave manicaròe a dispitto de fratelmo, et diverròe
      piùe _rogente_! ed entrò sicuramente alla bottega, e
      incominciò a voler fare il nolo. Ma coloro che là entro
      erano, riconosciutolo per Borson Birrino il maldicente,
      credendosi che questo egli avesse fatto per torsi giuoco
      di loro, dicendogli le maggior villanie del mondo,
      fuggendo egli, se gli cacciaron dietro con grossi e
      nocchieruti querciuoli; e, raggiuntolo, il conciaron sì
      bene, che non gli lasciaron in dosso parte alcuna del
      corpo, che macera non fosse; e avvegnachè troppo tardi,
      pure il cattivello alla perfine s'avvide, che mal fanno
      coloro, che vogliono esercitare l'altrui mestiere. Ma
      questo, secondo che mi fu raccontato, poco gli giovò poi
      nel rimanente, perchè in iscambio di mutar modi, e di
      attendere a portar some, vieppiù accrebbe e in petulanza
      e in maldicenza e in odio verso altrui; nel che, come
      d'animo perverso ch'egli era e turpe, se ancora fosse
      per i tempi, tuttavia si rimarrebbe[1].

    ¹ In questo medesimo ms. stanno molte altre avventure di
      costui, intitolate: _Commentario della Vita e degli studii
      di Borson Birrino_, corredato di preziosi documenti, che
      alla circostanza produrremo per intero, perchè _gutta cavat
      lapidem_.

Il codice manoscritto del LIBRO DELLA COCINA sta nella R. Biblioteca
dell'Università di Bologna, in una _Miscellanea_, segn. del num. 158;
il quale intendo qui appresso descrivere a utilità degli amatori della
bibliografia italiana. Valgano queste mie cure a rendermi vie più
benevoli gli amatori delle nostre antiche lettere.
Togli fegati, ventricchi e interiori di capponi ben lavati e ben
tagliati; e poni in una pentola con poca acqua, e cuoci con spezie e
ova dibattute, e colora come tu vuoli. E puoi soffrigger le predette
cose, e ponervi succhi acetosi e dolci. Similmente puoi fare co' capi
e' piedi di capponi, o loro simili.

_Altramente a la spagnuola si fa brodo verde._

Tolli uccelli, fegatelli, o carne, quantunche tu vuoli; lessali bene
con bone spezie e erbe verdi pestate; e poi, aggiuntovi ova dibattute,
pòlle nel detto brodo de la detta carne, e bollano. Il brodo non dè
essere spesso.


=De le starne.=

Togli starne bullite e polli smembrati con erbe odorifere, sale, e
bone spezie trite nel mortaio: e soffritta la detta carne con lardo,
pòlla a cocere in un poco d'acqua nella pentola, e mettivi su latte
d'amandole; e a la fine de la cocitura, mettivi cuoriandoro:
distemperalo col loro bruodo, e fà brodo granato, se vuoli. Simile
modo si pò fare de' pavoni, fagiani, pollastri giovini, e uccelli
piccioli.


=De la gratonia.=

Togli latte di pecora, e distemperalo fortemente con l'ova, e poni il
lardo nella padella, presso al fuoco, sì che sia calda bene: e abbi la
mescola forata, e spargi il latte su la mescola intorno per la
padella, e cuocelo competentemente. E, levatolo dal fuoco, giungivi
zuccaro, e mangia. _Item_ nel detto brodo, giongivi albumi d'ova
stretti, tagliati a modo di dadi; e chiamasi gratonia spagnola: e
questa puoi colorare come ti piace.
Togli farina netta, bianca, e distempera con ova e fermento uno poco;
mettivi zaffarano, e poi metti a cocere con lardo disfatto; da poi
mettivi su zuccaro o mele, e mangia.

_Altramente._

Piglia farina bianca con un poco di levame: distempera con acqua
calda, e fà levare, cioè fermentare: poi, prese ova di luccio, o di
trota, o di corvalo[17], o d'altro pesce, mesta forte colla predetta
pasta; e, messovi dentro del zaffarano, coci come detto è di sopra.

_Altramente._

Simile puoi fare con cipolle trite, con nepitella et erbe; e friggile
con aglio o lardo: poi prendi farina, e distempera insieme tutte cose
con albume d'ova, e mettivi fiori di sambuco et altri fiori, come tu
vuoli; e diversifica i colori come ti piace, e mettili in lardo
bolliente con la mescola spartitamente.


=De' guanti, cioè ravioli.=

Togli ceci bianchi, ben immolli in l'acqua; lessali bene, poi cavati
dell'acqua, tritali forte e mestali con la detta acqua, e colali; e,
di quella acqua colata, distempera la farina come tu vorrai; e
friggansi a lento fuoco con lardo o oglio, e mettivi su del mele.
Ne' lavori storici, che formarono l'occupazione, la compiacenza e lo
strazio della lunga mia carriera letteraria, sempre una gran parte ho
assegnato alle religioni, persuaso non possa acquistarsi intero concetto
dei tempi e degli uomini quando non si conosca ciò che essi credeano,
temeano, speravano intorno alle cose superne. Principalmente nella
_Storia degli Italiani_ accurai le vicende del cattolicesimo, che sempre
nel nostro paese ebbe trono e capo; e particolarmente il momento in cui
esso venne straziato dalla Riforma.

Gli storici nostri, preoccupati della politica, vi trasvolarono; e
accennato ch'ebbero l'appalto delle indulgenze, le diatribe di Lutero,
la scomunica di Leone X, il concilio di Trento, poc'altro si brigarono
di un fatto, che pure agitava la società fin nelle viscere. La vulgare
abitudine di dire una cosa perchè fu detta, fa ripetere tuttodì quel di
Voltaire, che l'italiano, popolo ingegnoso, occupato d'intrighi e di
piaceri, nessuna parte prese alle sovversioni di quel tempo.

All'opposto gli scrittori ecclesiastici, col tono querulo e desolato che
sembra in essi rituale, esagerano l'estensione del danno; e intenti solo
a difendere la Chiesa stabilita, negli eretici non riconoscono che anime
perdute, da esecrare piuttosto che da esaminare; e col non supporvi nè
buona fede, nè scusabile errore, giustificano i rigori usati contro di
essi, come contro malvagi e ribelli.

Nobili caratteri, limpide intelligenze, passionate persuasioni che
disputano per arrivare al possesso delle verità eterne; intere
generazioni moventisi sotto l'impero d'una legge morale, qual è il
bisogno di riformare le credenze e gli atti, parvero a me spettacolo
solenne; nè forse infruttuoso a tempi affogati negli interessi
materiali. Anzi, più lo contemplavo, più vi trovava somiglianze alla
situazione odierna.

Fattasi anche nel Cinquecento una subitanea effusione di cognizioni, gli
uomini si videro aperti nuovi orizzonti, e demolirono il diritto antico
senza riuscire a edificarne un nuovo. Anche allora le fazioni
calunniarsi a vicenda ne' costumi, nella fede, nell'intelligenza;
palleggiarsi que' titoli, che sono tanto più irreparabili quanto più
generici e mal definiti; sotto frasi simpatiche mascherare calcoli
egoistici; a parole inani arrogare l'autorità di fatti, e a formole il
valor di ragioni; anche allora gridarsi libertà di coscienza, come oggi
libertà politica, senza volerla lealmente, e fin senza intenderla; anche
allora sostituire la smania di repentine innovazioni al progressivo
emendamento delle consuetudini, le opinioni al diritto, la violenza alla
persuasione.

Qualche cosa più che spettatori d'una crisi consimile, siamo in grado di
meglio valutare quella d'allora, le accuse e i processi, le glorie e le
infamie sparnazzate a capriccio o a capopiede; e così da un nuovo punto
osservare la storia dell'Italia, e insieme la storia del pensiero
indipendente. Che se in questi anni si pubblicarono tante ricerche sulla
Riforma ne' diversi paesi, l'essere scritte da soli acattolici potrebbe
lasciar indurre che questo tema giovi soltanto alle negazioni
eterodosse[1].

Ben l'odierno orgoglio che ci fa negare tutto ciò che non comprendiamo,
e crederci disobbligati dal faticare a comprenderlo; la repugnanza da
ogni autorità e più dalla jeratica; il predestinato applauso ad ogni
sovvertimento; l'applauso domandato dallo scandalo e dall'echeggiare la
folla; il predominio dell'opinione sopra la coscienza; il disaccordo in
tutto fuorchè nell'abbattere la fede che non s'ha, nell'impugnar
dottrine che non si conoscono o male, fan presentire l'antipatia contro
la parte che in Italia prevalse; antipatia che si propagherà sul
narratore.

Poi una società che, idolatra di se stessa, si persuade che il suo
progresso consiste nel rinnegare e vilipendere il suo passato,
giudicherà non solo inopportuno, ma insensato il tornare alla teodicea
de' padri nostri, anticaglia da museo; e in un passato compassionevole
rivangar discussioni dimenticate.

Dimenticate! ma non è questa una lotta delle idee, come tutte quelle
grandiose che si mantellano sotto i nomi di Grecia e Persia, metropoli e
colonie, re e repubblica, papato e impero? Dimenticate! ma come dirlo or
che con tanta sollecitudine e spese si fomenta l'apostolato di dottrine
avverse alla cattolica? come dirlo or che si odono tutt'i giorni
agitare, ne' caffè come ne' parlamenti, punti supremi della fede e
dell'organamento della Chiesa, e l'efficacia di questa sopra la
convivenza sociale? Non è guari, un attacco contro il maggior ente che
vestisse l'umanità risvegliò le timorate non men che le temerarie
coscienze, e Gesù divenne quistione del giorno.

Vero è che di tutto ciò prendeasi ben maggiore pensiero quando gli
intelletti si occupavano principalmente di Dio, dell'anima, della
destinazione dell'uomo: riconosceano la santità non solo, ma la bellezza
della redenzione, del pentimento, dell'amore; in tal senso dirigevansi e
le azioni e le astinenze, sorgevano le sètte, incalorivansi i partiti; e
tutti gli studj, come tutte le meditazioni s'aggiravano sulle massime
eterne, misteriose quanto la coscienza.

Quell'età è tramontata, ma anche gli odierni, indifferenti alla analisi
delle anime, non possono negare che nell'uomo il bisogno di credere sia
forte quanto quello di ragionare. Poi, si può egli trattare nulla di
grande senza chiarire e assodare i principj? Che cos'è il diritto? in
qual connessione stanno gli individui fra loro e colla società? dove
termina il campo della ragione e comincia quello della fede? qual parte
deve farsi all'autonomia individuale, quale all'autorità? come venimmo e
per qual fine al mondo? come dobbiamo condurci od essere condotti, se
quest'ordine è voluto da un essere superiore?

Tali quistioni si tengono per mano; e il problema religioso siede al
fondo di tutti i problemi contemporanei, dove men pare; e si realizza
nell'ordine de' fatti in maniera, che la macchia originale è la
legittimazione de' governi, e i supplizj e gli eserciti sono autorati
dai reprobi istinti; la volontà libera, o la fatalità e la
predestinazione sono i poli fra cui oscilla eternamente la filosofia non
meno che la teologia.

Quando il sofista eloquente fantasticò uno stato di natura, diverso e
opposto al sociale, e disse «L'uomo è nato buono, e la società lo
pervertisce», sovvertendo l'ordine teologico sovvertì l'ordine politico,
e produsse la rivoluzione.

E più il fiotto di questa s'ingrossa, più flagella gli argini
dell'autorità: ma il sentimento rivela confusamente, l'intelligenza
chiarisce, l'esperienza intìma che occorrono o la fede o la forza;
attenuare le credenze è attenuare l'uomo, e sostituire all'imperio delle
coscienze il despotismo dei decreti, e con comminatorie, e carceri, e
soldati, e prestiti, e impiegati costringere a subire bestemmiando quel
che prima portavasi con spontaneità o rassegnazione.

Per verità, adesso, mentre la vita de' popoli si trasforma con tal
fatica, da non lasciar tempo al pensiero, l'uomo si storna dalle idee
elevate per strisciare fra le palpabili e giornaliere; e insaziabile di
esaltazione e di godimenti, invanito dei progressi materiali, vilipende
istituzioni che non si traducono in moneta o in piaceri. Per conseguenza
all'eresia che dissente e nega, sottentrò quella che ignora e non
distingue. Chi più oggi ha qualche esperienza della vita spirituale? chi
disputa se sieno le opere o la fede che salva, e se Cristo nel
sacramento si trova sostanzialmente o simbolicamente? Il dogma si
considera non come essenza della religione, ma come spiegazione, chiesta
dal raziocinio avido di essere chiarito su ciò che ognun sente, ponendo
però sempre superiore alle credenze l'indipendenza dell'intelletto
individuale. Sin pei buoni la fede è men tosto una qualità interna
soprannaturale, che la regola esterna della vita; pur tacendo coloro che
non solo eliminano dall'ordine naturale il soprasensibile, ma ne niegano
la possibilità.

Quante, anche fra le persone colte, possedono appena nozioni generiche,
mal accertate, oscure, irreverenti sopra le divergenze dottrinali fra
Cattolici e Protestanti! In parte n'è causa l'appartener noi a nazione
che, prima degli odierni sbrani, era tutta cattolica, e perciò scevra
dalle controversie; ma neppur quelli che l'hanno per dovere, coltivano
abbastanza questi studj, sia la scienza delle fonti letterali
(_filologia biblica, critica, ermeneutica_), sia quella de' principj
(_apologetica, dogmatica, catechesi, pedagogia, liturgia, arte, diritto,
morale_), sia quella dei fatti (_archeologia, storia_) o de' simboli.

E perchè i frivoli ne ciarlano tuttodì con sfacciataggine pari
all'ignoranza, i sapienti, non trovandosi a fronte antagonisti serj,
sdegnano venir con loro alle braccia, e con ciò lasciano a quelli, se
non l'onore, il vanto del trionfo. Di tal passo arrivasi a reputar
merito l'indifferenza, cioè non solo il diritto reciproco di pensare ciò
che si vuole, ma il ripudio d'ogni indagine severa, la beffa d'ogni
convinzione profonda. Eppure la sorgente dei sentimenti cristiani sono i
dogmi.

Si vuol incolpare i controversisti di sollevare più dubbj che non ne
dissipino.

Per verità, a chi non concepì mai, o mai non intese objezioni contro la
religione di sua madre, qualunque libro che gliene affacci diviene
pericoloso, qualunque confutazione lascia un'impressione pericolosa;
laonde molti vorrebbero che il debito del Cristiano si limitasse a
credere e venerare. Fortunato chi n'ha il dono! Ma dietro a Tertulliano
il quale diceva, che «la verità non arrossisce che del non essere
conosciuta», tutti i Padri tennero che la religione non ha a temere la
leale investigazione, bensì l'ignoranza e l'errore, e i maggiori santi
francamente rivelarono le opposizioni. Queste provocano spiegazioni e in
conseguenza luce. Che se è buono che i più credano ingenuamente perchè
bevvero coi primi insegnamenti la venerazione a ciò che la Chiesa
ingiunge, a molti corre obbligo di mostrare che ne esplorarono i
fondamenti con quell'ossequio ragionevole che l'Apostolo raccomandava,
associando scienza e discussione, esame e obbedienza.

Noi non crediamo v'abbia reale consorzio civile là dove si opina solo,
invece di credere; e il vilipendio delle idee religiose è sintomo
spaventoso per l'avvenire morale d'un paese; giacchè, obliterato il
senso dell'ideale, non restano che l'empirismo, e la cura di
soddisfazioni inferiori, precarie, servili. Or dove l'idea religiosa
illanguidì, il discuterla in pubblico al par degli affari comuni, la
ravviva; dove poi si declama in contrario, mal si temerebbe che riescano
di scandalo le verità dette da fedeli. Or dunque, che crescono i
contatti coi dissidenti, importa di non trovarsi sprovveduti sulle
differenze dogmatiche, nè credere che basti disprezzare l'attacco e
maledire l'assalitore: vuolsi conoscere e propugnare le grandi verità
quando l'insipienza le ingombra, la malizia le nega, la passione le
stravolge.

In tempi d'altre tirannie, quando non aveano valore sul mercato le voci
di libertà, patria, nazionalità, noi ci ostinammo a ripeterle finchè
divennero moda, e, com'è delle mode, se ne alterò, e fin capovolse il
senso. Così ora ci ricorreranno le parole di coscienza, fede, avvenire,
salute, giustificazione: che importa se le disappresero fin quelli che
più dovrebbero conoscerle e insegnarle?

Ma anche la verità ha le sue sètte, ed esse portano a
quell'esagerazione, dalla quale dovrebbero più rifuggire le cause che
hanno coscienza della propria forza. Quindi ci si rinfaccia che agli
ecclesiastici devono essere riservate disquisizioni, ov'è impossibile a
laici mantenersi in quell'esattezza, alla quale falliscono fin i maestri
in divinità, nè convenire ai figli d'Abinadab stendere la mano a
sorreggere l'arca barcollante.

Quando tanti secolari si fanno lecito di berteggiare i dogmi e i riti, e
dar consigli ai depositarj di essi, perchè sarebbe men conveniente a
laici l'assumerne la difesa? Tanto più imparziali essi appajono quanto
che niuna speranza terrena li lega al potere che sostengono, niuno
speciale carattere nè prefissa educazione gli obbliga o li trae a
professare sgradite verità e ad affrontare l'impopolarità; nè sono
stretti da quello spirito di corpo che i corpi ruina, perchè, colla
paura di screditarli, ne scusa o maschera le aberrazioni, e non ne
scevera gli elementi corrotti.

Quando il senatore Flaminio Cornaro mandò a Benedetto XIV la sua _Storia
delle chiese venete_, il papa ringraziandolo, non solo lo esortava a
continuare le dotte ricerche, ma desiderava che altri laici vi
s'applicassero, come in vecchi tempi ne han dato esempio san Giustino,
Atenagora, Arnobio, Didimo, Latanzio, Prospero d'Aquitania, Severino
Boezio, Cassiodoro, Evagrio, e ne' recenti il Fiorentini, il Buonarroti,
il Sigonio, il Masini, lo Zani, il Cappello, il procuratore Giustinian,
Diodo, Morosini, Loredano, Laura, Quirini, Secondini, Maffei ed altri
molti[2].

Dicasi pure che questa è una scusa che noi predisponiamo agli sbagli e
alle inesattezze nostre. E in quante incapperemo! Ma sempre cercammo
esporre con precisione la verità, quale è definita dalla Chiesa, alle
cui decisioni noi ci sommettiamo senza riserva, protestando che i nostri
dubbj non sono che interrogazioni rispettose, e pronti a ritrattare
qualunque errore o temerità, autorevolmente avvisataci.

Di essere ascetici ne rinasceva l'occasione ogni tratto, ma non ci
esporremmo alle risa d'una società che calcola e non sente? Nè tesseremo
lavoro apologetico ed encomiastico, ma procederemo colla sincerità che
ci è consueta. L'istituzione ecclesiastica è mescolata, e più era un
tempo, alle cose terrene, in modo, chè ne contrasse l'inquinazione; di
mezzi mondani dovette valersi per assicurare la propria indipendenza; fu
diretta e preseduta da uomini, ai quali Cristo promise l'infallibilità
nelle decisioni, non l'impeccabilità negli atti. E come, se impeccabili
non furono gli angeli in cielo, il primo uomo in paradiso, Pietro al
fianco di Gesù?

Poco disposti a dissimularne i traviamenti, quanto lontani
dall'esagerarli, noi sappiamo che ai papi è dovuto l'omaggio dell'intera
verità: e se molte volte leniremo colla spiegazione ciò che è moda
esacerbare col sarcasmo, siamo primi a deplorare gli abusi che diedero
occasione o vigore alle separazioni.

Credemmo obbligo nostro conoscere le capitali controversie odierne
sull'origine del cristianesimo e la pretesa formazione dei libri
canonici e dei dogmi; e oltre la _Vita di Gesù_ di Strauss e di Renan, e
gli _Evangeli_ di Eichthal, non abbiamo trascurato la _Storia dei tre
primi secoli della Chiesa_ di E. de Pressensé; la _Storia del Cristo_ di
Ewald; gli _Studj storici e critici sull'origine del cristianesimo_ di
A. Stop; la _Storia elementare e critica_ di Peyrat; abbiamo seguitato
gli studj esegetici della scuola di Tubinga, i _Saggi_ degli inglesi
seguaci di Colenso, e le tante disquisizioni di Jowel sulle _Epistole di
san Paolo_; di Milman sul _Cristianesimo latino_; di Witt sugli accordi
fra la dottrina cristiana e la scuola di Alessandria; di Baur sul
_Cristianesimo e la Chiesa cristiana_;..... ma ricondotto il
cristianesimo in faccia alla storia, alla ragione, alla coscienza,
interpretato con libertà di spirito, non trovammo ragioni per iscostarci
dalla tradizione cattolica. Anzi lo studio ci convinse che l'attuazione
ecclesiastica n'è eccellente, sia pel necessario contemperamento della
sovranità de' pochi colla soggezione delle moltitudini, sia per
procurare la maggior possibile felicità, quella cioè in cui le volontà
non alla coazione, ma s'adagino alla morale persuasiva; e che il
principato sacerdotale, com'è il più antico, così è il più venerabile e
generoso potere, la chiave della vòlta dell'edifizio sociale, la
salvaguardia della libertà nelle nazioni civili, perocchè alle
sovversioni oppone l'unica forza capace di resistervi, la coscienza.

La religione non tocca solo la parte sentimentale, ma abbraccia tutto
l'uomo, anzi tutta la società, e ne sono riflesso i costumi e la
legislazione, la vita domestica e la politica; insomma è l'espressione
più profonda della coscienza dell'umanità in un dato periodo. Ecco
perchè ogni religione è storia, e la nostra è delle più importanti alla
umanità, nè può comprendersi bene in un secolo se non rimontando al
precedente. Perciò dovemmo rifarci alla cuna del cristianesimo, non per
riconoscervi il principio divino della civiltà moderna, la garantigia
del diritto comune, la base delle nuove legislazioni, il legame sociale
de' popoli, la norma delle coscienze, ma solo per vedervi assodarsi e
svolgersi le verità tradizionali, e germogliare gli errori, che poi
ingrandirono nel XII secolo e nel XVI, sul quale di preferenza vi
indugeremo.

Dovendo parlare di persone e fatti già da noi esposti anche più d'una
volta, non ci si farà colpa d'usare talvolta le stesse parole; il
diverso scopo di questo lavoro n'ha però cambiata l'economia, e se
altrove prediligemmo le vedute sintetiche e comprensive, qui saremo
spesso biografi e aneddotici.

Rifuggendo dalla fraseologia di moda, che annichila la realità e
confonde le immagini, e mette anche nel libro il tono superficiale ed
evasivo del giornale, noi c'industrieremo di ritrarre gli uomini colle
passioni, colle virtù, coi vizj loro, nè angeli nè demonj. All'urbanità
che devonsi creature decadute e fallibili non mancheremo mai, sebbene
non la speriamo da coloro che dall'infanzia abituaronsi a non vedere la
verità che traverso ad occhiali comprati, e intitolare pregiudizio ciò
che urta i pregiudizj loro.

E fra questi pregiudizj è l'apporre a chi tratta materie religiose, le
taccie d'ignoranza, d'illiberalità, d'intolleranza. La prima ben ci sta,
e fu appunto per minorarla che faticammo tanti anni a raccoglier fatti e
notizie, parte nuovi, parte dispersi in libri di difficile accesso; e
invocammo i consigli di quelli, pochissimi in Italia, che prestano
sussidio e consigli a chi studia.

Se amiamo la libertà, lo dicano i nostri libri e la nostra vita, e il
non averla rinnegata neppure negli schifosi trionfi di coloro, che la
trascinarono al postribolo e al palco da ciarlatano.

D'intolleranza non fummo imputati mai, neppure dai nemici, bensì del
contrario; e l'affliggente spettacolo di ecclesiastici che portarono
fino a classificare l'odio teologico, ci renderà attenti a serbar la
dignità nostra rispettando quella degli avversarj, che la Chiesa
c'insegna a considerare come fratelli in Cristo, e ci dà speranza di
vederli qui in terra raccolti in un solo ovile, poi in cielo a
contemplar con noi la luce nella luce, e conoscere tutte le verità nel
centro loro, che è Colui che solo nè inganna, nè s'inganna.
L'uomo era stato creato di retta intelligenza, e favorito di superne
comunicazioni, ma libero e però capace di errare[3]. In fatto, mutando
la coscienza del somigliar a Dio colla pretensione d'esser identico ad
esso, peccò di superbia e disobbedienza; e il reato di quella colpa,
trasmesso per generazione dal primo stipite a tutta la sua discendenza,
quasi al modo che ne' rami e ne' frutti della pianta trapassa il guasto
della radice, costituisce il più profondo mistero, non accettando il
quale si moltiplicherebbero altri misteri. Ottenebrata allora la verità
che l'uomo avea ricevuta coll'immediata intuizione di Dio e col
linguaggio; venuti in disaccordo l'intelletto, la volontà e la potenza,
la stirpe umana decadde dall'altezza in cui era stata costituita, e
perdette la piena conoscenza del vero e la pratica del bene. Pure a
queste non cessò d'esser destinato; ma, per ristabilire il rotto
accordo, non basta la ragione, e richiedesi la coscienza, appoggiata
sulla fede, la quale è data solo dalla rivelazione. Tale rivelazione era
conservata da un popolo eletto, per tradizione orale e in libri santi.
In questi promettevasi un redentore o mediatore, che ripristinerebbe la
comunicazione tra l'eterna giustizia e la creatura peccatrice. Chi
poteva far ciò altri che un Dio?

Giunta la pienezza de' tempi, vaticinata dai profeti, figurata in tanti
fatti e tanti simboli, deposti in libri conservati da coloro che lo
avrebbero più risolutamente osteggiato, Cristo figliuol di Dio nasceva
da una vergine, in paese colto e ricco, a due ore dalla città più famosa
d'Oriente[4], nell'età più splendida di Roma, l'età dell'oro della
letteratura. Così dal Dio esistente in se medesimo e nascosto passavasi
al Dio conoscibile, manifestato e conversante fra gli uomini;
all'Emanuele, cioè Iddio fra noi. Il dogma dell'incarnazione costituendo
l'unità personale della natura divina e dell'umana nell'uomo-dio,
additava come fine dell'uomo l'unione divina; passo essenziale
dell'umanità sulla strada che la riconduce a Dio.

Egli era luce nelle tenebre, e le tenebre non lo compresero; venne fra'
suoi, e i suoi non l'accolsero; gl'ipocriti e gl'intriganti lo
perseguitarono; mossero l'ira consueta dei depravati contro chi vuol
rigenerarli, e come riottoso e seduttore fattolo denunziare dalla
pubblica opinione, cioè dagli schiamazzatori di piazza, trionfarono del
vederlo messo legalmente a morte obbrobriosa, dalla quale resuscitò più
vigoroso.

Venuto a riordinar la scienza e l'amore, l'intelligenza e l'opera, che
il peccato avea sconnesse, recava la redenzione, e in conseguenza la
legislazione religiosa. Tutto era insegnato a tutti, e il mistero non
era una parte della credenza, arcana al volgo e riservata ai sapienti,
ma imponevasi egualmente a ognuno, perchè trascende l'umana ragione, sia
colta o ineducata[5].

Cristo conferì a' suoi ministri la facoltà di sciogliere e legare i
peccati tra l'effusione della grazia, e lo stupendo privilegio d'immolar
il Figlio al Padre, vittima incessante per le colpe, sotto le specie del
pane e del vino, sotto le quali si acchiude l'incarnata divinità (se
immagine umana può adombrare il mistero) come l'idea nella parola. Il
qual sacramento, assunto da' fedeli in commemorazione di lui, esprimesse
la debolezza degli uomini, e comunicasse la forza che viene da Dio.

Nulla scrisse egli, e il Cristo storico non ci è noto che per
tradizione, avendone raccolto le parole e gli atti alcuni di coloro che
l'udirono, e postane in iscritto parte, professando che molt'altro ne
tacevano.

Acciocchè la verità non tornasse più ad offuscarsi, Cristo fissava una
fiaccola viva e indefettibile, la Chiesa; la quale, avvivata dallo
Spirito Santo che sempre la inabita, come l'anima il corpo vivo, e
serbando intemerato il deposito delle verità rivelate, adempie
perennemente nel mondo una doppia missione.

La prima, di trasmettere infallibilmente, in coloro che rigenera di mano
in mano colle parole e co' sacramenti, la vital verità e quel medesimo
spirito di cui ella vive, presso a poco siccome la madre nel figliuolo
tramanda la sua stessa vita e natura umana, e l'allatta della sua
sostanza, e l'istruisce col linguaggio comune della società[6]: e come
niuno può darsi da se medesimo l'essere e la natura d'uomo, ma deve
riceverla dalla natura, e riceverla tal quale gli è data, prima d'ogni
suo giudizio, essendo assurdo che il bambino volesse giudicare il latte
della madre, e più ancora il germe da cui lo genera, così l'essere e
natura di cristiano fa duopo ricevere dalla Madre Chiesa senza previo
giudizio. Che se, per mantenere inalterata la schiatta umana, Iddio
ordinò leggi impreteribili alla natura, per tramandare inalterata la
vita cristiana alle ultime generazioni deve aver fatta infallibile la
Chiesa. Sotto questo primo aspetto si deve essa considerare qual madre
di tutti i viventi, con autorità che non grava o lega le coscienze,
bensì le forma e le genera, come la madre non è di aggravio al bambino,
nè la radice esercita violenza sui rami. Uno è il capo, da cui prende
vita tutto il corpo; una la radice che germina tutta la pianta; una la
madre di prole sì numerosa: dal suo seno nasciamo, del suo latte siamo
nodriti, del suo spirito animati[7], per modo che tutti i Cristiani son
germogli della radice apostolica e della Chiesa[8].

L'altra missione della Chiesa è di tenere nell'unità, coloro che
dall'arbitrio individuale sarebbero indotti alla varietà e al fallo. In
ciò la Chiesa fa sentire la sua potestà, costituita sopra le coscienze;
potestà, alla quale spetta di risolvere ogni dubbio, determinare le
credenze, non avendo altre arme se non la persuasione, la grazia
invocata e la infallibilità promessa da Colui che prega in cielo
affinchè la fede di Pietro non venga meno.

Così il vangelo, promulgato per testimonio divino, doveva esser
conservato e tramandato per testimonio indefettibile. Senza una tale
istituzione infallibile non si dà conservazione certa della verità
rivelata, nè quindi dogma fisso, o alcun dovere determinato, o
possibilità della vita cristiana. La Chiesa è la sintesi della
incarnazione, e svolgesi nell'esercizio d'una religione, i cui elementi
sono, per parte di Dio, la rivelazione; per parte dell'uomo, la fede.

Ascolta e guarda: ascolta la voce ch'è in te; guarda la bocca che ti
risponde. Non è necessario che tutti conoscano le dimostrazioni e le
confutazioni, cioè che abbiano ponderato la storia: basta guardino il
presente, i caratteri della Chiesa attuale, per esser certi del suo
passato e del suo avvenire, della sua storia e della sua destinazione. E
perciò Cristo disse alla sua Chiesa: «Chi ascolta voi ascolta me[9]
perchè io sono con voi[10], e chi resiste alla voce vostra resiste alla
mia»[11]. Cristo è così chiaramente colla Chiesa, che ella dee
considerarsi come una prova della rivelazione; e per lo splendore de'
suoi caratteri è il primo de' motivi di credibilità.

Ad ogni uomo di buona fede si può domandare: «Voi conoscete che tutti
han sete della felicità e della vita, orrore della morte: voi volete
vivere, felice, sempre: in fondo al cuor vostro c'è l'invincibile
inclinazione alla vita futura. Ma che cos'è questa vita futura? che
possono dirvene gli altri uomini? Lo sguardo dell'anima non vi penetra,
l'esperienza non ce ne dice nulla; intorno a Dio, alle cose invisibili
l'uomo non vuol ascoltare che Dio. In fatto di religione, la ragione
domanda la fede divina. E perciò la fede è un fatto generale quanto la
ragione: l'umanità credette sempre che Dio non l'ha gettata sulla terra
senza istruirla del suo fine e della legge con cui raggiungerlo. Questa
testimonianza divina la ragione umana non la cerca in una voce morta, in
un libro finito; non chiede un oggetto di studio, ma un maestro,
un'autorità viva e parlante. Or dove sta quest'autorità divina
insegnante? autorità distinta dalle umane, improntata del suggello
divino? Non può variare, questa non può insegnare ora il sì ora il no.
Deve dunque esser una, perpetua, universale, infallibile: tal la vuole
la coscienza umana; a tali caratteri la riconosce, appena le si mostri.
E la coscienza e la storia ci attestano che un'autorità divina è
manifestamente necessaria all'uomo e al mondo.»

Or la ricerca de' testi, il paragone de' sistemi non sono possibili alla
generalità: eppure l'uomo ha bisogno di tal certezza. Fuori del
cattolicismo, nessuna Chiesa pretende all'infallibilità nè
all'universalità.

Quei che raccomandano la Bibbia, la sola Bibbia, suppongono
l'infallibilità di tutti; il che è un evidente assurdo: i Protestanti
stessi nol credono: tant'è vero, che predicano. Per la missione che il
cristianesimo aveva di rintegrare l'unità religiosa e morale nel mondo,
bisognava l'autorità, mentre la ragione individuale è fonte e materia
eterna di scissura. Se al primo momento avesse potuto ognuno
interpretare a sua voglia le Scritture, e applicare i precetti
evangelici, ognuno avrebbe avuto un sistema proprio; non potea proferire
«Questo è l'errore», nè come san Paolo dire «Un solo Cristo, un solo
battesimo, una sola fede». Sin dall'origine sant'Ignazio raccomanda:
«Siate soggetti all'autorità stabilita da Cristo. Rimanete uniti a Dio,
a Gesù Cristo, ai vescovi, ai precetti degli apostoli».[12] E san
Clemente ai Corintj: «Cristo è venuto a stabilir la comunione de' cuori
come degli spiriti: in conseguenza bisogna l'unità. Ma l'unità,
l'ordine, l'armonia richiedono una sommessione assoluta alle leggi
divine: e senza umiltà non v'è sommessione. Il pontefice (vescovo) ha
incarichi particolari, particolari il prete, il levita; il laico è
tenuto solo ai precetti di laico».[13]

La Chiesa ha uno scopo soprannaturale, e però il potere di essa dovea
provenire dall'alto; e la forma di reggimento meglio appropriata doveva
essere la monarchica.[14] Da principio essa fu tale necessariamente
nella persona di Cristo. Morto, non potendo più sensibilmente
esercitarla, dovea sostituire chi ne facesse visibilmente le veci. Disse
dunque a Pietro, «Sopra te edificherò la mia Chiesa»; e agli Apostoli,
«Andate e predicate a tutto il mondo». Così Pietro pronunzierebbe la
verità; gli altri la propagherebbero: e la Chiesa visibile, vivificata
da invisibile virtù soprannaturale, otteneva l'unità di governo.[15]

Pietro stesso avea rinnegato Cristo: onde, nonchè esser superiore alle
debolezze umane, rappresenta l'umanità peccabile. Pietro pone dapprima
la sua cattedra in Antiochia, dove applica il nome di cristiani ai nuovi
credenti. Passa poi a Roma, e quivi la stabilisce: fatto che gli
eterodossi negherebbero volentieri, perchè così negherebbero
l'apostolica istituzione della sede romana, divenuta la primaria del
mondo cattolico; ma che è provato da abbondantissimi argomenti. I nostri
videro un miracolo provvidenziale nell'esser cadute le chiese di
Gerusalemme, d'Antiochia, d'Alessandria, fondate in origine, e di cui
conosceasi quando cominciarono; solo Roma offre una serie di vescovi,
non mai interrotta fra tanto avvicendare di accidenti.

Quando Pietro fu ucciso, potea credersi spento il cristianesimo, poichè
trovavasi di fronte il politeismo signoreggiante colla forza e
coll'ingegno, e il mosaismo coi miracoli e la legge; nessuna temporalità
sorreggeva il papato, e il mondo non vedeva in effetto che pochi
visionarj, sparpagliati per l'orbe. Eppure i raggi dalla stalla di
Betlem e dalle catacombe di Roma si diffondeano per tutta la terra, e
cominciava quella concatenazione di atti stupendi, ove incontra il
miracolo chi studia puramente la storia.

Paolo, da persecutore de' Cristiani divenutone l'apostolo, diffuse il
vangelo tra le genti colla parola e con epistole, ove discute le idee
degli Ebrei che pretendeano miracoli, e dei Gentili che pretendeano il
legame logico delle idee. Uomo della ragione, argomenta ed estende ai
varj membri le verità universali; mentre san Pietro, anche quando
scrive, è l'uomo dell'autorità che proclama il dovere e la sommissione.
Ma «non sia chi s'intitoli di Pietro o di Paolo, ma solo di Cristo»;
intima Paolo: «Solleciti di conservare l'unità dello spirito mediante il
vincolo della pace; un solo corpo, un solo spirito, una sola speranza,
un solo signore, una sola fede, un solo Dio padre di tutti e per tutte
le cose»[16].

Intanto san Matteo avea scritto pel primo la storia di Cristo, la più
abbondante di fatti, come palestino ch'egli era e testimonio diretto.
Marco, discepolo di Pietro, la espose in greco qual l'aveva udita, e
così Luca antiocheno, più colto e dignitoso, che appare anche autore
degli Atti degli Apostoli, narrazione sublime per semplicità.

Giovanni ebreo, che ebbe parte nelle scene della redenzione, e poi fu
vescovo e martire, vedendo diffondersi molti errori sulla natura divina
del Redentore, scrisse ultimo il suo vangelo, men curandosi di ripetere
i fatti già prodotti dagli altri, che di combattere le dottrine
gnostiche. Poi da narratore mutato in contemplatore, nell'_Apocalissi_
manifestò le visioni soprannaturali, in cui gli furono predette le
persecuzioni e i trionfi della Chiesa, la distruzione del mondo e i
gaudj della superna Gerusalemme.

Altri vangeli, epistole, costituzioni, la Chiesa o riprovò o non
riconobbe, ma per la loro antichità possono servir di testimonio; come
la tradizione costante che risulta da monumenti storici, prova
apostoliche alcune verità, sebbene non scritte[17].

Il simbolo detto apostolico, primo compendio della teologia cristiana,
non consta sia stato composto dagli apostoli avanti dividersi; tale però
lo vuole la tradizione costante: e forse vi furono fatte aggiunte
posteriori, sebbene non sembri probabile che a quella formola
battesimale si attaccasse qualche nuovo articolo man mano che una nuova
eresia rendeva necessaria una protesta. Certo è concepito in modo tanto
generale, che anche i maggiori dissidenti poterono conservarlo[18].

Ciò che distinse ben tosto il cristianesimo da tutte le altre religioni
e filosofie, è il pretender subito all'universalità. Fin allora non si
conoscevano che religioni nazionali o di Stato; ciascun popolo teneva le
sue divinità, i suoi culti; la religione serviva a discernere popolo da
popolo. Il cristianesimo pel primo, rotte queste barriere particolari,
dichiarò esser destinato a tutto il mondo, esser capace di abbracciare
tutte le nazioni, qualunque ne fosse la civiltà, di soddisfarne tutti i
bisogni religiosi, e fondare una chiesa dell'umanità, un regno di Dio
indipendente da frontiere geografiche o governative. In conseguenza non
presentasi come attuamento d'alcuna teorica particolare, non s'appoggia
a veruna scuola, nè cerca alcuna alleanza: oppone francamente la follia
della croce alle osservanze ebraiche come alla bellezza greca e alla
legalità romana, talchè subito è considerato come una empietà, una
ignoranza, una ribellione, la negazione di Dio, della scienza, della
legge, il nemico del genere umano[19].

L'opera del Cristianesimo era di preparare un nuovo mondo, assodandone
la base, cioè la fede: fede superiore a qualunque ostacolo. Pertanto il
primo secolo dovette essere più pratico che speculativo, più d'azione
che di parola: la dottrina era perpetuata da una tradizione orale e
viva; era concentrata in alcune parole gravi e semplici. La fede
provavasi colla testimonianza di quelli che aveano udito e veduto l'Uomo
Dio: le disparità che nascessero restavano appianate dal detto d'un
discepolo; la gran giustificazione consisteva nel rinovellarsi del
mondo, e la dichiarazione di fede nell'escludere dalla comunione d'una
Chiesa chi credesse altrimenti, cioè chi alla verità generale surrogasse
una restrizione di particolar suo giudizio.

E poichè quaggiù il bene e il male sono in perpetua lotta, il
cristianesimo dovè combattere, prima col martirio, dappoi colla ragione,
l'erudizione, l'eloquenza. E qui s'apre lo spettacolo della
controversia, dove gli apologisti che erano stati filosofi, cominciarono
quel conflitto dell'errore colla verità, che finirà solo coi secoli;
dove il cristianesimo, combattendo gli Ebrei e i Gentili, parla alla
ragione e all'intelletto; l'esegesi biblica è creata; una scuola
cristiana fondasi accanto alle altre dell'êra alessandrina.

San Giustino nell'_Apologia_ descrive le usanze, le assemblee, i riti
dei primi Cristiani. «Terminate le orazioni, al preside vien presentato
del pane e una coppa di vino e acqua. Presili, egli glorifica il Padre
nel nome del Figliuolo e dello Spirito Santo, e ringrazia dei doni, e i
diaconi distribuiscono quel pane e quel vino e acqua. Questo cibo da noi
chiamasi eucaristia, e non può assumerlo chi non creda la nostra
dottrina, e non sia stato terso de' suoi peccati, e non si conduca
giusta i precetti di Gesù Cristo. Imperciocchè questo non è da noi
mangiato come pane e bevanda comune; ma come per la parola di Dio si è
incarnato Gesù Cristo, così quel cibo, santificato per l'orazione del
suo Verbo, diviene la carne e il sangue del medesimo Gesù Cristo
incarnato, e diverrà carne e sangue nostro per la mutazione che accade
nel cibo».

Tennero dietro que' grandi che chiamiam Santi Padri, la più splendida
luce che sfolgori sul mondo, in tempo che vi si addensavano tutte le
sciagure.

Più attenti ad abbatter l'errore che a dichiarar sistematicamente la
verità, i Padri non ci lasciarono veruna sistematica esposizione della
fede, sino a san Gregorio taumaturgo e a Cirillo vescovo di Gerusalemme.
Origene dà una spiegazione metodica della dottrina rivelata, e una
teologia cristiana pone come corona della scienza enciclopedica; tutto
ciò nel mentre l'antica società si sfasciava. Il loro studio sarà sempre
la più solida confutazione di coloro che negano o l'esistenza o la
divinità di Cristo, o che attribuiscono a moderne intrusioni i dogmi e i
riti più sacri.

Ma non vi si cerchi l'espressione più precisa e sistematica de' dogmi;
la dottrina al pari che l'organamento si vanno svolgendo e assodando via
via che la disputa costringe alla definizione più esatta e al
chiarimento. Dapprima i dogmi sono, direi, fatti; è la parola di Cristo
che costituisce l'insegnamento degli apostoli, non allegando altra
autorità che la rivelazione divina: in appresso divien necessario
formolare le basi del cristianesimo, e imprimervi un carattere, che più
non possa alterarsi. A tal uopo Gesù Cristo avea promesso alla Chiesa
l'indefettibile assistenza dello Spirito Santo. Essa nel cenacolo ha la
stessa fede come quando è diffusa in 200 milioni di credenti: sicchè
bisogna ammettere o un miracolo permanente, o che Cristo non abbandonò
al capriccio della ragione individuale l'interpretare il senso delle
verità rivelate.

Se san Paolo avea fulminato la ragione umana[20], certamente intendeva
gli abusi che ne faceva allora la filosofia, come alcuni cattolici ai dì
nostri condannano la libertà, poichè di questo nome si ammanta l'abuso
del potere. Ma i Padri, e Giustino avanti a tutti, concilia la fede
colla ragione, il vangelo colla vera filosofia, mostrando che quanto
essa ha di vero e di buono l'ha dedotto _da noi_: assegnano i limiti
della ragione e della fede, senza confonderle.

De' quali insegnamenti una gran pruova si ha nel vedere come gli etnici
allora, cambiando sistema, togliessero a dimostrare che i Cristiani
aveano dedotto ogni cosa dalla filosofia gentile: fino artifizio di
colpirli appunto colle armi, di cui essi eransi muniti.

Ed è notevole come, nel valutare il lavoro spontaneo della ragione e i
soccorsi della tradizione, i Padri concordino con ciò che poco fa[21]
proclamò la più venerata autorità, cioè che fra la ragione e la fede non
può darsi antagonismo, perchè entrambi emanano dalla fonte stessa; che
la ragione può provar l'esistenza di Dio, la spiritualità dell'anima, la
libertà dell'uomo; che l'uso della ragione precede la fede e a questa
conduce: che della ragione non sono colpa gli errori in cui cadde la
scienza superba.

Cristo disse agli apostoli: «Io dispongo per voi del regno, come il
Padre ne dispose per me, in modo che mangiate e beviate alla mia mensa
nel regno mio e sediate in trono a giudicare delle dodici tribù
d'Israele». E a Pietro: «Simone, Simone, ecco Satana vi cercò per
vagliarvi come il grano. Ma io pregai per te acciocchè la fede tua non
venga meno; e tu rivolto conferma i fratelli tuoi[22]».

Qui evidentemente Cristo lasciava a' suoi apostoli il sacerdozio come
privilegio particolare; e dava a Pietro lo special dovere di assodare i
fratelli nella fede. Non è dunque il sacerdozio accomunato a tutti i
fedeli. Negli _Atti degli apostoli_, per l'elezione de' primi diaconi è
consultato il popolo, ma il ministero è conferito dagli apostoli. Sorge
contestazione sulla necessità o no de' riti giudaici? si fa appello agli
apostoli e agli anziani. Nel concilio di Gerusalemme gli apostoli e i
seniori non consultano tutti i fedeli sull'astinenza dalle carni
immolate e dalla fornicazione; san Paolo ingiungeva il da farsi, e
scrive ai Tessalonici: «Vi supplichiamo di riconoscere le cure di quei
che vegliano sopra di voi, e vi governano secondo il Signore».

Ecco la superiorità di diritto divino de' preti sopra i laici, ch'è
negata dai Protestanti quasi non vi fosse altra distinzione fra la plebe
credente e il governo della Chiesa, tranne quella di fatto e diritto
meramente umano, che corre fra il popolo mandante e i suoi mandatarj. La
superiorità della gerarchia sopra i fedeli somiglia alla superiorità de'
padri sui figliuoli, che non dipende da delegazione di questi, ma si
fonda s'un titolo anteriore, e da essi indipendente. I preti non sono
costituiti dal popolo suoi mediatori appo Dio, ma sono costituiti da Dio
suoi ministri sopra il popolo: l'autorità vien dall'alto al basso, non
il contrario. È dunque fuor di ragione il sostenere che, chiunque
conosce la verità, può annunziarla, senza bisogno di carattere o
missione speciale.

Ma gli acattolici dicono che i pastori della Chiesa perdettero la
missione dacchè insegnarono l'errore. E qual tribunale sentenziò tal
decadenza? e qual legge avea prefisso che, insegnando il falso,
perderebbero il carattere e la podestà, e i popoli avrebbero diritto di
rivoltarsi? Quei che li condannarono furono gli stessi che gli
accusarono; ammessa la colpa, li dichiararono decaduti; agli spossessati
surrogarono se stessi. Tre atti di eguale illegalità.

Ed oggi stesso, ampliando que' precedenti, si sostiene che i sacerdoti
sono semplici mandatarj del corpo de' fedeli; e che non ad essi, ma a
tutto quel corpo fu demandato l'insegnare e governare; che il potere de'
sacerdoti non essendo d'istituzione divina, non può obbligare i fedeli
in coscienza; e quindi le loro decisioni non hanno vigore se non
accettate dalla congregazione dei fedeli. Aggiungono che i sacerdoti non
possono avere autorità indipendente da quella del principe: sta ad essi
la decisione della fede, ma la pubblicità di questa e del ministero dee
dipendere dai governi; nè i sudditi possono essere legati che per
podestà dell'imperante.

Certo queste teoriche non le deducono dal vangelo, dove non appare mai
che Cristo domandasse dal principe licenza di predicar la redenzione; e
i primi apostoli annunziarono la verità a dispetto dello Stato, tanto
che legalmente furono uccisi.

Siffatto governo della Chiesa parrebbe dispotico, giacchè estendesi
sulle coscienze, impone quel che s'ha a credere, e proscrive il
dissenso. Sì: appunto come la stella polare inceppa l'azione del
nocchiero, additandogli il nord, e impedendogli di errare. E la
infallibilità deriva da un principio superiore all'uomo, di modo che la
ragione vi si acqueta. Tutto poi fa in pubblico, per lettere,
dibattimenti, assemblee diocesane, provinciali, nazionali, universali,
nulla determinando se non dopo deliberazione comune. L'obbedienza dunque
nasce dalla persuasione; e solo a Dio, vero e primo sovrano, ed al
Cristo suo si sottomettono il pensiero e la coscienza; i principi
cessano d'aver diritto su questa, e si limitano a tutelarla, e a
provvedere che la giustizia sia rettamente distribuita.

V'è chi nega obbedire, persiste nel peccato, scandalizza i fratelli? la
pena più severa sarà l'escluderlo dalla comunione della Chiesa, talchè
non partecipi alle preghiere e al convito de' buoni.

Uomini di nessun credito, di mediocre scienza, sprovisti di ricchezze e
di spade, fra un mondo ripieno di «opere della carne, dimenticanza di
Dio, incostanza di matrimonj, avvelenamenti, sangue e omicidj, furti e
inganni, orgie, sacrificj tenebrosi, persone uccise per gelosia, o
contaminate coll'adulterio, tutte le cose confuse, e una gran guerra
d'ignoranza che la follia degli uomini chiama pace»[23], deploravano la
perversità del secolo, senza per questo staccarsene ed abborrirlo, come
Cristo sedeva alla mensa de' banchieri; e vi opponevano la voce,
l'esempio, il martirio, colle aspirazioni della vita interiore, colle
virili gioje dell'astinenza e del sacrifizio, colla fratellanza della
preghiera e delle opere, «coi frutti dello spirito, che sono carità,
gioja, pace, pazienza, bontà, longanimità, dolcezza, fede, modestia,
temperanza, castità»[24]. Così la luce propagavasi con miracolosa
rapidità, di mezzo alla sfrenata potenza di quell'idolo senza viscere,
che si chiama lo Stato, alla febbre de' progressi materiali,
all'orgoglio degli Stoici, alla grossolanità de' Cinici, alla
depravazione degli Epicurei, allo scetticismo degli Accademici, alle
raffinate voluttà, allo spietato egoismo, all'indifferenza d'una
religione ove si appajano la superstizione e l'incredulità,
all'inebriamento della forza e della scienza, ai savj ed ai gaudenti
che, sdrajati in orgogliosa noncuranza, limitavansi a domandare «Che c'è
di nuovo?», e all'annunzio della buona novella rispondevano «Abbiam
altro da fare»; oppure «Vi ascolteremo domani». Quella dottrina, che
all'opinione, all'esitanza, al timore opponeva virtù ignote, la fede, la
speranza, la carità: al panteismo filosofico e al popolare la personale
spiritualità di Dio e l'individualità dell'uomo; alla disperazione la
providenza; all'amor proprio la carità: che rivelava l'inesplorabile
profondità della natura divina: che al gran mistero della vita porgea
spiegazione in ciò che la precedette o che la seguirà: che rimettea la
pietà del cuore nella religione dond'era partita: questa dottrina,
esposta in omelie e catechismi, forme diverse d'una fede sola e d'una
sola speranza, adattate alla capacità d'una plebe, bisognosa di ragione,
d'industria, di benevolenza, rendea comune la cognizione delle attinenze
dell'uomo con Dio per via del mediatore, i principj che importano
all'ordine sociale, e la scienza che è essenziale, quella de' proprj
doveri. Soddisfacendo ai bisogni intellettuali e morali, che la
tirannide o le sventure reprimono non spengono, e sottraendo alla
società la parte più eletta dell'uomo, asilo di Dio, responsale de'
proprj atti, piantava la libertà vera, generata dalla cognizione della
verità, dalla pratica della virtù, dalla fede in Colui pel quale regnano
i re.

Date le convinzioni, grandeggiano i caratteri; veggonsi fanciulli e
donne soffrire e morire per render testimonianza alla più sublime delle
cause, la verità; e gli Atti de' martiri sono il libro d'oro
dell'umanità rinobilitata; della coscienza che ripulsa gli attentati
della forza. I martiri rigenerarono il mondo per via dell'amore, quando
la persecuzione spingerebbe a sovvertirlo coll'ira; attestano la propria
vita col ricever la morte senza darla, e procedere al supplizio colla
croce in mano, e sul labbro la confessione del vero.

La Chiesa, non avendo regno in questo mondo, avvicinava più sempre gli
uomini al regno di Dio, il quale consiste nell'unità di credenze e
d'affetto. Quel governo spirituale, diritto di Dio introdotto fra gli
uomini, non metteasi in urto col temporale, anzi avea precetto
d'attribuire a Cesare quel ch'è di Cesare, serbando a Dio quel ch'è di
Dio. Ma a fronte del Cesare, adorato e trucidato a vicenda, ergeva
dottrine che innovavano la società, surrogando alla violenza il
consiglio, al castigo affliggente la penitenza emendatrice, insomma allo
Stato la Chiesa, al dominio d'uno o di pochi sopra moltitudini
asservite, l'eguaglianza di tutti davanti alla legge morale, che trae
forza unicamente dall'infallibilità di chi l'impone.

Da poco più d'un secolo era morto il discepolo prediletto, quando il
suffragio unanime della Chiesa portava a capo della cristianità uno
schiavo, che avea fatto girar la macina d'un molino, e che divenne uno
de' papi più insigni col nome di san Calisto. Qual rivoluzione! Tutto il
mondo era diviso, stando la potenza, la ricchezza, la libertà da un
lato, dall'altro la schiavitù, l'oppressione, la miseria; sol nella
famiglia cristiana tutte le classi e le posizioni s'avvicinano; essa
possiede la più alta autorità morale che mai comparisse sulla terra, e
la confida a uno schiavo. E questo schiavo divenuto pontefice, prosegue
l'opera dell'emancipazione e dell'affratellamento dei popoli: e mentre
le leggi Giulia e Papia dichiarano illegittimo il matrimonio d'un figlio
di famiglia senatoria con persone di classi inferiori, Calisto predica
che il patrizio e il servo ebbero da Dio gli stessi doveri, che Dio li
giudicherà coll'egual rigore, nè permetterà mai che l'orgoglio rompa
l'unione da lui consacrata. Papando Calisto, s'istituì che, nella nomina
dei vescovi convocassesi il popolo, non perchè eleggesse, ma perchè
dichiarasse se l'eletto pareagli degno o no del sublime suo ministero:
altra insigne modificazione della legge romana, ammirando la quale,
Alessandro Severo decretò che nelle varie provincie si facesse
altrettanto per l'elezione dei prefetti.

Gli estremi di fierezza e d'iniquità, che ad essi consentiva la legge,
furono fatti dagli imperatori per reprimere la nuova fede; ma ormai il
mondo divideasi in due gran parti, idolatri e cristiani. Costantino
sentì la nuova forza innovatrice[25], e le concesse parità di diritti; e
tanto bastò perchè presto divenisse prevalente. Alla nuova Chiesa egli
profuse doni ricchissimi[26]; e sebbene sia falsa la carta con cui a
papa Silvestro concedeva la sovranità di Roma e dell'Italia[27], parve
adempiere un decreto della Providenza quando egli trasferì a Bisanzio la
sede dell'impero, lasciando libera la metropoli del cristianesimo[28].
Alle chiese fu attribuito il diritto che già spettava alle congregazioni
pagane, di possedere beni sodi, e subito gliene furono profusi a segno,
che Valentiniano I vietò al clero d'accettare eredità: ove san Girolamo
riflette non esser deplorevole il divieto, ma il meritarlo.

Uscita dai nascondigli, la Chiesa manifestò e compì quell'organamento
esterno, che durò sempre colla stabilità che essa imprime alle opere
sue. Entrato nella vita civile, il clero adottò la magnificenza che
parea necessaria a colpire le immaginazioni e onorar le cose sacre.
Della religione bisognava ordinar l'arte, cioè il culto, moderandolo in
guisa che il sentimento non trascenda, determinandone l'oggetto e i
confini, acciocchè l'anima soddisfi al bisogno d'elevarsi a Dio, e di
svolgere la divina idea che crede. E pel culto aggiungendo alla fede e
alla scienza il sentimento, più che per la costituzione clericale, la
Chiesa esercita l'apostolato civile, e, pur mettendo Iddio come unico
fine, come verità da conoscere e bene da conseguire, opera tanto
sull'umana società.

Nella fanciullezza della vita morale, la Chiesa parlava men tosto col
linguaggio della speculazione dogmatica, che col merito e il demerito,
il premio e il castigo. Perciò bisognavano tipi, ed erano i santi, il
cui culto crebbe quello di Cristo, estendendolo a coloro che meglio a
lui si conformavano. Modelli di virtù parziali, variate, molteplici,
erano più accessibili che non la perfezione divina, erano quasi
decomposizioni dell'unico esemplare, altri tipi d'una bellezza
inarrivabile. Quel culto derivava dunque necessariamente dall'amore e
dalla devozione al Redentore; e ciascuno sceglievasi un protettore per
virtù o meriti ed uffizj speciali; e tutti vi trovavano un ideale
diverso, e lo atteggiavano artisticamente nella leggenda, nella poesia,
nel disegno.

A una dottrina, che è per essenza universale, tornava indispensabile
l'unità del sacerdozio, ordinato in guisa da perpetuare la rigorosa
conformità di credenza nell'infinita varietà di popoli, effettuando una
civiltà cattolica, cioè universale. Con questo introdusse una
distinzione, ignota a Greci e Romani, quella di ecclesiastici e laici. I
primi, destinati a speciale servizio divino, riceveano la missione e la
dignità dal vescovo. Ogni comunità aveva un vescovo eletto da essa, e
che agli altri vescovi annunziava la propria elezione con lettere
pastorali, in cui faceva la professione di sua fede; gli uni agli altri
partecipavansi la lista degli scomunicati, rilasciavano lettere di
raccomandazione _demissorie_ pei fedeli che dalla propria passassero in
un'altra diocesi.

E diocesi, con nome dedotto dalla nuova distribuzione dell'impero,
chiamavasi il territorio su cui un vescovo avea giurisdizione.

Al clero fu di buon'ora imposto il celibato, tantochè Nicolao
d'Antiochia, eletto dagli apostoli per sovvenire ai fedeli bisognosi, fu
incolpato perchè, anche dopo diacono, s'accostasse alla moglie[29]. Con
ciò formossi una milizia, pronta a lanciarsi ne' pericoli d'ogni guisa,
senz'esser rattenuta dai legami domestici, vie più forti quanto che
legittimi.

Ma il clero era poco numeroso: in ogni città per lo più un'unica chiesa
e una messa o due, fino a considerare scismatica l'adunanza di fedeli
dove non assistesse il vescovo: egli solo potea consacrare, sebbene
nelle città maggiori, come Roma, il pane da lui consacrato fosse
distribuito anche da qualch'altro prete, senza diritto però di assolvere
o di scomunicare. Entrante il Vº secolo, Roma gloriavasi di possedere
ventiquattro chiese e settantadue sacerdoti. Lo sconcio di mandare
attorno le sacre specie indusse poi a permettere anche ai plebani di
consacrare, e poi di amministrare pure gli altri sacramenti, eccetto
l'ordine e la cresima, riservati ai vescovi, come l'assoluzione d'alcuni
peccati.

I vescovi, depositarj dell'autorità, non doveano stare assenti più di
tre settimane dalla loro diocesi; e applicandovi le norme del
matrimonio, si proibì il divorzio, cioè d'abbandonar una chiesa per
un'altra, se non l'esigesse il bene universale. Abitualmente il vescovo
veniva scelto nella diocesi stessa, laico o sacerdote: ma poteva anche
essere uno straniero, come tanti dei primi papi; come i Milanesi vollero
vescovo il loro governatore Ambrogio da Treveri.

I vescovi sin dapprincipio furono subordinati al papa; ma alcuni si
sottoponeano anche a quello della città più illustre, o la cui sede
fosse fondata da qualche apostolo, formando così provincie, il capo
delle quali intitolavasi metropolita, arcivescovo, patriarca: non aveva
superiorità spirituale, ma convocava a concilio i vescovi della
provincia, perciò chiamati suffraganei: li consacrava prima che
entrassero in funzione; rivedeva le loro decisioni: vigilava sulla fede
e la disciplina di tutta la provincia.

Quando morisse un vescovo, il metropolita destinava un sacerdote che,
sede vacante, amministrasse la diocesi; e in presenza di questo, il
clero proponeva, e l'assemblea del popolo eleggeva il successore; ma la
nomina doveva essere approvata dagli altri suffraganei, e confermata dal
metropolita.

Una due volte l'anno accoglieansi i vescovi a concilio sotto il
metropolita, di cui erano quasi i consiglieri. Le decisioni (_canoni_),
invigorite dal consenso comune dei vescovi, sostenute dalla
rappresentanza del popolo e dal diritto divino, acquistavano forza di
leggi per tutta la provincia.

La Chiesa di Roma, oltrechè eretta nella maggior città d'allora, era
stata fondata prima d'ogni altra d'Occidente e dal maggiore degli
apostoli, e consacrata col sangue di esso e di san Paolo. Consideravasi
dunque come supremo gerarca il vescovo di essa, benchè gli altri
patriarchi talvolta competessero; e se questa supremazia non ebbe sulle
prime occasione di mostrarsi quale apparve secoli dopo, se rifulgea più
per dignità che per esercizio di potere, esisteva in genere; il papa in
radice aveva ragione di giurisdizione sopra gli altri vescovi, che nei
casi più gravi non mancò di manifestarsi, e più dacchè gl'imperatori
cristiani ingiunsero che ogni vescovo potesse dalle sentenze del
metropolita appellarsi al papa della città eterna.

Quando erano difficili le comunicazioni fra le varie chiese, frequenti
concilj si teneano presso le singole; pure ricorreasi sempre a Roma, e
sant'Ireneo diceva: _ad hanc ecclesiam propter potiorem principalitatem
necesse est omnem convenire ecclesiam_[30]; e già san Girolamo era
tutt'occupato nell'assistere papa Damaso a rispondere ai consulti che
gli venivano dall'Oriente e dall'Occidente[31]; il concilio di
Calcedonia chiese da san Leone la conferma de' suoi decreti; i vescovi
d'Oriente scrissero a papa Simmaco, riconoscendo che le pecore di Cristo
furono confidate al successore di Pietro «in tutto il mondo abitato»;
papa Ormisda nel 318 stese un formulario, che i vescovi doveano
trasmettere firmato ai metropoliti, e questi al pontefice, come simbolo
dell'unanimità colla sede apostolica «in cui risiede la verace e intera
solidità della religione cristiana».

Quella superiorità divenne anche legale nell'ordine civile quando
l'imperatore Giustiniano ordinò che tutte le Chiese fossero soggette
alla romana[32], _quum ea sit caput omnium sanctissimorum Dei
sacerdotum, vel eo maxime quod, quoties hæretici pullularunt, et
sententia et recto judicio illius venerabilis sedis coerciti sunt_; e a
papa Giovanni II scrivea: _Nec patimur quidquam quod ad ecclesiarum
statum pertinet, quamvis manifestum et indubitatum sit, ut non vestræ
innotescat sanctitati, quia caput est omnium sanctarum ecclesiarum_.

Pietro fu eletto da Cristo: i successori suoi da un senato
ecclesiastico, poi quando a quella dignità si unirono ricchezze che non
cercò, ma che non doveva ricusare, sicchè mescolò la sua vita alla
convivenza civile, all'elezione concorsero il clero e il popolo; quando
quel posto divenne ambito, gl'imperatori s'intromisero, a titolo
d'impedir le sedizioni; e anche di poi pretesero confermar l'elezione.
Odoacre, che spossessò l'ultimo imperatore d'Occidente, vietò di
eleggere il vescovo di Roma senza prima consultare il re o il prefetto
della città, ma il decreto non tenne (482). Gelasio, papa in quel tempo,
è notevole per avere, in concilio, distinti i libri canonici dagli
apocrifi, determinato a quali scrittori competesse il titolo di Padri
della Chiesa, e definiti ecumenici i quattro sinodi di Nicea,
Costantinopoli, Efeso e Calcedonia. Egli scriveva all'imperatore
Anastasio: «Il mondo è governato dall'autorità pontificia e dalla
podestà regia: la sacerdotale è più grave perchè dee render ragione a
Dio per l'anima dei re. Tu sovrasti a tutti per dignità, pure t'inchini
devoto ai capi delle cose divine, o da loro impetri i mezzi di salute, e
comprendi che, pei sacramenti e per l'ordine della religione, devi
sottometterti a loro, anzichè sovrastare; e in tali materie pendere dal
giudizio loro, anzichè ridurli alla tua volontà. Se nell'ordine della
pubblica disciplina, anche i capi della religione obbediscono alle leggi
tue perchè a te fu conferito l'imperio per disposizione suprema, con
quale affetto non dovete voi obbedire a coloro, che hanno incarico di
dispensare gli augusti misteri?»

I re barbari conquistatori s'ingerirono sempre più o meno nelle nomine
dei papi fino ad Adriano II nel 867, quando l'elezione fu restituita al
clero e al popolo; ma da Giovanni XII fin dopo l'antipapa Silvestro (dal
956 al 1102) i tirannelli e gli imperatori vi ebbero gran tresca; tornò
poi l'elezione al clero e al popolo fino all'antipapa Vittore nel 1138.
Allora il diritto elettorale fu ristretto ne' cardinali; poi
nell'elezione d'Innocenzo V (1276) si regolarizzò il conclave nella
forma prescritta poco prima dal suo predecessore Gregorio X, e che
tuttavia conserva. Oggi il papa è sempre scelto fra i cardinali, sicchè
uno di loro è predestinato ad avere l'infallibilità. Lo Spirito Santo
illumina gli altri a riconoscere il predestinato, che essi non
costituiscono propriamente, ma nominano, quasi come cosa che già
esisteva. Per tal modo connettonsi vescovi e papa.

Damaso, poi Gregorio Magno presero il titolo di _servo de' servi di
Dio_; Benedetto III quel di _vicario di san Pietro_; e dopo il secolo
XIII si adottò quello di _vicario di Gesù Cristo_.

Questa monarchia elettiva e rappresentativa, accoppiava l'obbedienza
perfetta dovuta al capo, benchè tolto dal popolo, colla libertà e
l'eguaglianza; una gerarchia, indipendente da ogni eredità, poteva
svilupparsi indefinitamente, eppure sottostava a una magistratura
suprema infallibile, e tutti erano sottoposti, ma unicamente alla legge
di Dio, promulgata e interpretata dalla Chiesa, alla quale Iddio disse,
«Chi ascolta voi, ascolta me; pascete le mie pecore; ciò che voi
sciorrete sarà sciolto, ciò che legherete sarà legato».

L'infallibilità del pontefice s'induce dalle espressioni con cui Cristo
costituì Pietro fondamento della Chiesa: benchè altri opini che dalle
espressioni stesse non traggasi a rigore l'infallibilità dogmatica.
Questa è interpretazione di passo scritturale, e perciò non dipende da
criterio privato, bensì da decisione della Chiesa; e poichè la Chiesa
non la proferì, nessuna delle due parti può sentenziare d'eretica
l'altra; e viviamo tutti nello stesso vincolo della carità. Se mai
potesse fallare il vescovo di Roma, come parrebbe avvenisse nel caso di
Onorio e di Liberio, la sua definizione non resterebbe accettata dal
corpo dell'episcopato, il quale è infallibile, come infallibile chi
definisce qual capo di esso.

Infallibili, i papi non sono però impeccabili. E il severo Tertulliano
dicea: «Che m'importa qual sia la condotta dei prelati, purchè insegnino
la verità? La verità della fede non dipende dalle persone; bensì dalla
fede noi argomentiamo l'autorità delle persone».

E sant'Agostino: «Giuda predicò il vangelo al par degli altri, e chi lo
rigettò, rigettò Cristo medesimo, che disse, _Chi sprezza voi sprezza
me_[33]. Quand'anche tutti i prelati e vescovi fossero uomini viziosi,
tu non devi staccarti dalla cattedra di Pietro, colla quale tutti sono
congiunti per l'unità della dottrina»[34].

Quasi compimento all'esterna attuazione della Chiesa vennero i monaci,
vittoria del soprasensibile sul sensibile, perfezione del cristianesimo,
del quale vogliono adempire non solo i precetti, ma anche i consigli.
Già durante l'Impero, alcuni ritraevansi nella solitudine, stomacati del
mondo e con eccessi di ascetiche penitenze colpivano l'immaginazione de'
Barbari. Ma se in Oriente il monachismo parve solo un'avversione ai
sensi, evangelizzatore di civiltà nuova mostrossi in Occidente, dove si
preferì unirsi in comunità di preghiere, di studio, d'operosità. In
questo senso dettò una regola di condotta permanente e uniforme san
Benedetto. Da Norcia nella Sabina, dond'era nativo e signore, ritiratosi
a Subiaco, poi a Monte Cassino, formò dodici conventi (529), ove
sperimentò quella sua legislazione, la quale operò per più lungo tempo e
su maggior numero d'individui che qualunque altra principesca; ammirata
anche da grandi statisti, che aveano sperimentato quanto sia difficile
sistemare una società. Tutto v'è democratico ed elettivo, senz'altro
riguardo che alla dottrina, alla santità, all'abilità; ogni monaco
abbandona i titoli e sino il nome di famiglia, e accomuna i possessi,
come Cristo che, _cum esset dives, egenus factus est_: ma può esser
eletto fino alla suprema dignità. Nulla di aspro e di grave[35]; ma
uomini, cose, tempo, tutto v'è disciplinato; tutte le volontà sono
sottomesse a quella dell'abbate, che una volta eletto, esercita potere
assoluto, ma avvinto dalla regola e dalle consuetudini, le quali
determinano le più minute particolarità della vita, come vestire, quando
lavarsi o radersi; in che giorni alle fave e alle erbe aggiunger olio e
grasso, o il frugal desco rallegrare di ova, pesci, frutta.

Benedetto introdusse nella vita monastica la perpetuità di voti solenni.
Provata la vocazione in lungo noviziato, tra mortificazioni e prove, che
dirà vane e puerili sol chi non le conosca dirette a ottener la
sommessione della carne allo spirito, e quella libertà che consiste nel
padroneggiare le passioni, proferivano i voti di castità, obbedienza,
povertà, e così nel vilipendio d'ogni godimento materiale, davansi alla
ricerca esclusiva della vita superiore.

Associavansi in tal modo la prudenza e la semplicità, la libertà e la
sommessione, il coraggio e l'umiltà. Nell'uffizio di sottrarre lo
spirito alla materia concentrandolo, gli si dava un concetto
elevatissimo della sua natura, dell'alto principio e del fine suo; con
istraordinarj atti convinceasi che l'uomo, assistito dalla Grazia, può
vincere le passioni brutali, e viver da angelo in terra. Ricordando il
detto dell'Apostolo _Qui non vult operari nec manducet_, tutti
industriavansi a qualche arte; copiar libri, predicare, comporre, ovvero
domesticar selve all'agricoltura e alla civiltà, fondare conventi che
divenivano come stazioni al progresso dell'incivilimento, o nucleo di
villaggi e città che ancor ne serbano il nome; alimentavano anche il
sentimento delle bellezze naturali e artistiche, educando fiori, ornando
chiese e altari, avvivando le solitudini colla delizia del canto. In
questi centri d'attività e di studj, ricovero d'anime afflitte o
disingannate, di grandi decaduti, di violenti ammansiti, di innocenti
oppressi, di spose tradite, di vedove che col marito aveano perduto il
lustro di lor dignità, fondeansi i Romani coi Barbari, i vincitori coi
vinti nella uniformità della disciplina.

Fra i tumulti d'un'età robusta e di transizione, molti agognavano la
solitudine dello spirito, la pace della coscienza, le elevazioni del
cuore, voleano interporre uno spazio fra le procelle della vita e la
calma del sepolcro; e non entrava ne' chiostri soltanto chi fosse stanco
dell'attività o disilluso delle passioni e delle speranze; ma anime
infervorate, che accanto alla penitenza collocavano le virtù naturali e
le civili.

E i monaci sottentravano ai martiri, i quali spesso imitavano anche nel
coraggio e ne' tormenti; fra società mutevoli rappresentavano la
sapienza della durata colla volontà liberamente sottomessa alla fede e
coi mezzi che dà lo spirito di corpo, unito a severa disciplina; fra le
cupidigie ambiziose, essi soli per istinto rimanevano contenti alla loro
sorte, ma il torzone e il canepajo poteano diventar guardiani e priori,
e ottenere il cappello rosso e il triregno; il mondo ammirava in essi
una dottrina e una virtù, che considerava egualmente come sopranaturale.

Altri Ordini si fondarono poi[36], esercito volontario e attivo in favor
della Chiesa, ma con armi e ordinamenti diversi dalla comune società.
Alcuni erano contemplativi; e son quelli che, ne' momenti ove i popoli
operano e non pensano, pensan per essi, e adocchiano l'istante in cui
richiamare certe verità, che rimettano in equilibrio l'azione e la
riflessione, e far giudicare i fatti non dall'esito, ma da canoni
morali. Altri portavano il lavoro, la fecondità, la forza,
l'intelligenza umana nelle solitudini, dianzi invase dalle fiere, o
dalle paludi, o dalle sabbie; là introducevano la vite, i pomi, le
mandrie, le pecchie, l'irrigazione, la coltura del riso, la fabbrica de'
formaggi, e risedeano sui beni proprj costantemente, il che quanto
importi lo sanno i contadini del nostro secolo; il ricavo ne versavano
tutto a miglioramenti, cioè a crescere il capitale di cui vantaggiano i
poveri agricoltori; non esigeano da questi che tenui affitti o moderate
retribuzioni, a differenza de' piccoli possidenti che vi succedettero.
Il nostro secolo, glorioso d'averli distrutti, gl'incolpa che non
ricavavano dai terreni tutto quel che si poteva; al qual biasimo non so
quanto applauda la plebe, che vivendo giorno per giorno, non si trova
più nulla nel passato, nulla nell'avvenire.

Il povero, del quale in oggi tanto si ciancia e per cui così poco si fa,
trovavasi onorato e consolato quando vedeva la povertà eletta
volontariamente e considerata come meritoria. Le loro sollicitudini
agricole insegnavano il rispetto alla proprietà. Il grande avea sgomento
di questi cucullati, che senza speranze, senza timori, venivano al suo
castello o alla sua reggia a rimproverarne le prepotenze, a chieder la
riparazione d'un'ingiustizia, a intimare castighi da cui non li
salverebbero nè i torrioni nè i bravi.

Carlomagno dicea loro: _Optamus vos, sicut decet ecclesiæ milites,
interius devotos et exterius doctos esse_, e in fatti è da loro soli che
ci vennero conservati i libri e le cognizioni di tutta l'antichità.
Uomini di preghiera e di penitenza, pure non si credeano estrani alla
politica, anzi parlavano alto ai re, teneano i conti e le casse delle
città, ripristinavano le paci, tesseano le leghe de' popoli, dettavano
nelle Università, raccoglievano gli artisti.

Ma della missione civile li lodano anche i profani e gl'increduli; nè
questa era la loro speciale, bensì il purificar il mondo colla carità,
domarlo colla rassegnazione, edificarlo con quella sublime vocazione,
che lungi dall'invidiosa povertà d'un amore esclusivo, fa che l'uomo si
dia tutto a tutti, nei doveri consultando unicamente l'interesse
spirituale: e nell'amor di Dio portato all'eroismo, cerca un rimedio
supremo all'amor delle creature; sforzandosi a domare i bassi istinti,
resistere alla natura corrotta, ed accostarsi alla perfezione cristiana.
Mentre disputavano ne' concilj, dettavano nelle Università,
maneggiavansi ne' congressi, tu li trovavi al focolare casalingo, senza
rumore, senza apparato, in opere di misericordia, in oscuri sacrifizj,
purificando i costumi, arrivando fino agli abissi della colpa o della
virtù, rigenerando colla fede, colla carità, col dovere,
coll'abnegazione. Questa suprema forma del sentimento cristiano tirava i
Barbari a civiltà mediante il sentimento; l'umiliazione, la carità
universale, l'eroismo di penitenza, divenivano esempj a gente calda
d'ire e di concupiscenza; la intera sommessione a un capo, a una regola
infondea la coscienza del diritto.

La preghiera, che attestando la debolezza dell'uomo, è potente sino ad
espugnare il cielo, e l'ardente confidenza negli effetti di essa, erano
carattere del medioevo, quanto divengono incomprensibili all'età nostra,
dacchè in tanti luoghi essa ammutolì. Tutti inoltre riconoscevano la
solidarietà de' peccati e dell'espiazione, considerando la vita come un
castigo, una prova, una preparazione; anche il peccatore domandava la
preghiera, la domandava come un'elemosina, ed in ispecialità ai frati,
potenza mediatrice presso Dio sdegnato.

Tali ce li dà la storia: e per quanto esecri la verità, il secolo dee
rassegnarsi a sentirlo ripetere da chi n'ha il coraggio. L'esservene
sempre stati attesta come s'annettano strettamente colla Chiesa, benchè
non essenziali ad essa. In fatti, chiunque volle intaccarla cominciò
sempre dallo screditare questa sua milizia, che rappresenta la guerra
che l'ideale fa al reale.

Non sono essenziali alla religione, dicono. Verissimo; ma è uno de'
sofismi più usitati e più speciosi il rispondere alle objezioni con una
proposizione vera in sè, ma che non ha a fare con quella di cui si
tratta; stornando così l'attenzione, e mettendo per conclusione quel che
è soltanto un divagamento. Verissimo; non sono essenziali, ma neppur lo
sono e la chiesa e la predica, e tant'altre cerimonie, introdotte in una
religione di spirito e di verità: ma forse alla società civile sono
indispensabili i re, gli eserciti, le monete, anzi nè tampoco il
vestire? Non sono essenziali alla Chiesa, perchè nessuna cosa
contingente è essenziale a ciò che è eterno; ma son necessarj a
mantenere l'alito ecclesiastico.

Più accortamente si dice che poterono esser buoni un tempo, ma
perdettero opportunità. I frati son pianta repubblicana, e per intendere
san Francesco ci vuole il popolo, non società principesche e costumi
cortigiani e pensare aristocratico quali oggidì, nè l'abdicazione
dell'attività, della volontà, delle opinioni di ciascuno in man d'un
governo o d'un giornalista: ci vorrebbe quell'Italia alla vecchia, tutta
democrazia, e forze distinte, e fede, e municipj. Il materialismo d'oggi
che ha mai a vedere in questi sacrifizj di spirito, fatti in vista di
premj che non sono denari, nè godimenti? Eppure anche tra le beatitudini
odierne, tra questo ammirato incremento dell'industria e degli interessi
materiali, il cuore ha de' bisogni che non restano appagati dal teatro,
dalla borsa, dal telegrafo; anela a qualcosa di più alto e più grande,
che i padri nostri chiamavano Dio. Trascinati nel vertiginoso progresso,
noi variamo ogni giorno pensamenti, convinzioni, bandiera, modo di
pensare e d'operare, di nulla stabilmente convenendo; sino la
beneficenza riducesi a un'istituzione civile, a soscrizioni, lotterie,
amministrazione. Ma giacchè si vanta come conquista del tempo la
tolleranza, vogliasi consentirla anche a chi pensa che, in tale
sfasciamento, non abbiano a riuscire superflui questi Ordini; che tra
l'indifferenza eretta in teoria, e i pregiudizj malevoli, e il vitupero
chiassoso, e l'avido urtare di tutti contro tutti, possano svolgere e
applicare le istituzioni caritatevoli, educare la classe più numerosa,
non foss'altro, a sopportare una disuguaglianza, della quale non vede la
ragione, non conosce i compensi; a risparmiare i gendarmi, unica
salvaguardia quando è tolta la difesa morale; a pregare per coloro che
li maledicono.

Ecco per quali guise la Chiesa svolgeva il benefizio della redenzione
nella società civile, adoprando continui strumenti l'autorità, la
ragione, il sentimento; non usurpava, ma raccoglieva i poteri che
cascavan di mano alle antiche autorità; alla violenza de' nuovi padroni
opponeva la ragione, la santità, la scienza, e il diritto che avea di
giovare alla plebe cristiana; ristabiliva i dogmi della responsalità
personale e dell'autorità, scassinati dall'accentramento romano;
mediante un potere ammesso e consentito dalle anime, costituiva una
repubblica morale, dove la moltitudine non diveniva confusione perchè
ridotta a unità, nè l'unità diveniva tirannide perchè era moltitudine, e
la cieca sommessione era mutata in ragionevole obbedienza.
Il sangue dei martiri non aveva ancora finito d'irrigare la pianta
immortale del cristianesimo, e già in seno a questo alcuni, come
l'antico serpente, valeansi della parola per diffondere l'errore, o
restringere a concetti particolari le verità generalissime enunciate
dalla Chiesa, creando scismi ed eresie[37]. Già al tempo degli apostoli,
alcuni ebraizzanti, pur riconoscendo la divina missione di Cristo,
voleano conservare il mosaismo, che, come troppo ristretto e nazionale,
era ripudiato dai nostri, aspiranti ad una religione universale[38]. San
Paolo si duole delle dissensioni nella nascente Chiesa; san Pietro venne
a Roma per oppugnare Simon Mago, il quale aveagli esibito denaro per
ottenerne la facoltà di conferire lo Spirito Santo: onde da lui è
denominata la prima e quella che sarà ultima delle eresie, la vendita
delle cose spirituali. E quel santo scriveva agli Ebrei: «Pascete il
gregge a voi affidato, senza sforzare, ma spontaneamente secondo Dio;
non per cupidigia di lucro, ma volontariamente». E ne' canoni apostolici
è registrato: «Se alcun vescovo o prete a denaro abbia conseguito la
dignità, venga deposto esso e chi l'ordinò; e dalla comunione affatto
escluso, come Simon Mago da me Pietro». Ecco la colpa, ecco il castigo.

Più il cristianesimo cresceva e illustravasi, l'orgoglio s'ingegnava a
trovarne qualche lato debole, e scalzarne le basi. Alcuni negavano
ricisamente il Cristo, mentre, mediante il platonismo, appuravano le
teoriche gentilesche. Altri ringiovanivano le ebraiche, massime colla
cabala: i Gnostici dicevano che Cristo fosse un mero simulacro, e
pretendevano a una scienza superiore ai culti pagani, alla religione
mosaica, alla cristiana, eppure indipendente dalla rivelazione,
togliendo alla Chiesa l'autorità infallibile per ridurla a un sistema,
da perfezionare coi sistemi imperfetti della filosofia, agognando di
raggiungere colle forze proprie un'altezza inaccessibile alla ragione;
eresia che tratto tratto rinacque coi mistici, credenti alla intuizione
immediata, e aspiranti ad una perfezione più che umana. Manete spiegava
l'esistenza del mal morale e del fisico col supporre una divinità
benefica ed una maligna. Gli spiriti forti diceano fin d'allora che le
differenti maniere d'intendere e adorar Dio fossero, non essenziali
forme di dottrina, solo varianti vedute dell'intelligenza cristiana.

Giustino martire, autore dell'_Apologia_, avea composto un libro contro
tutte le eresie e sètte, e lo esibiva all'imperatore Antonino[39]. Anche
Ippolito scrisse la Confutazione delle eresie; un Catalogo delle eresie
san Filastro vescovo di Brescia; e Tertulliano nelle _Prescrizioni_
sostiene che le eresie non sono strade ad appurare il cristianesimo,
perchè ciascuna è nuova in paragone della verità che esistea fin dal
principio: perchè l'eretico non ha regola nè fine nel disputar contro la
Chiesa, abbandonato com'è al proprio giudizio: perchè quelle opinioni
contraddicono una all'altra, e ciascuna pretende essere la verità.
Inoltre ciascuno si crede in diritto di cangiare e di modificare per
proprio talento ciò che ha ricevuto, come per proprio talento l'autor
della sètta lo ha composto. L'eresia ritiene sempre la propria indole
col non cessar d'innovare, e il progresso è simile all'origine; ciò che
fu permesso a Valentino, lo è pure ai Valentiniani; i Marcioniti hanno
la stessa facoltà che Marcione, nè agli autori d'un'eresia compete
maggiore diritto d'innovare che ai loro seguaci; tutto cangia in esse, e
quando se ne cerca il fondo si trovano nel loro seguito differire in
molti punti da quel ch'erano alla loro nascita[40].

Origene, volendo acconciare il platonismo col cristianesimo, indagava
nelle storie evangeliche un triplice senso: mistico, storico, morale: in
modo che una narrazione biblica poteva esser non vera letteralmente;
teoria di alcuni recenti esegeti tedeschi. Combattè molte eresie, ma
v'inciampò egli stesso o ne gettò i germi, forse solo perchè mancavagli
quella precisione del linguaggio, che derivò da distinzioni raffinate
nei dibattimenti.

Perocchè, nel silenzio e nell'isolamento cui li costringeva la
persecuzione, molti aveano concepito e insegnato in buona fede idee, che
poi si scopersero erronee allorchè la Chiesa parlò alto e d'accordo. Ma
questa non aveva definito molti punti; sicchè v'ebbe erranti fra' più
grandi maestri, quali Tertulliano, Eusebio da Cesarea e questo Origene;
o fra austeri monaci, e fin tra martiri. Talvolta anche il proposito di
sfuggir un errore traeva nell'opposto; perchè Origene sottilizzava i
corpi fino a spiritualizzarli, Audio ed Epifane abbassavano la divinità
sino alla figura umana; poi restavano le traccie del paganesimo
nell'insegnamento e nei costumi: poi intromettevansi gl'imperatori,
volendo coi decreti modificare la più libera delle facoltà, la
coscienza.

I Pagani, incapaci di discernere la linea sottilissima che il vero
disgiunge dal falso, voltavano in beffa quell'ostinarsi sopra inezie
cavillose e in quistioni di parole, e dichiararono semenzajo di garruli
litigi questa religione, che vantava d'essere una di fede, di spirito,
di culto. Ma erano ben altro che di parole le quistioni che doveano
assicurar le nozioni sull'essenza di Dio, contro il misto di idee
platoniche e cabalistiche colle evangeliche, insinuato da falsi dottori.

Adunque, dopo che i martiri ebbero mostrata la forza e la virtù, vennero
i Padri a sostenere la purezza e l'unità della fede, combattendo
l'orgoglio dell'intelletto e l'indocilità del cuore. San Girolamo
scriveva: «Restate nella Chiesa fondata dagli apostoli e sempre
sussistente. Se udite alcuni designati con altro nome che quel di Gesù
Cristo, sappiate che non sono la Chiesa di Cristo: e l'essere istituiti
posteriormente convince che son di quelli, di cui l'Apostolo predisse la
venuta. Nè vi lusinghi il sembrare che s'appoggino alle Scritture: anche
il demonio disse cose conformi alla Scrittura, nè basta leggere questa,
ma vuolsi intenderla. Che se non ci atteniamo che alla lettera, possiam
noi pure formare un dogma nuovo, e pretendere d'escluder dalla Chiesa
coloro che vanno calzati e che hanno due tuniche»[41]. San Cipriano, che
contribuì forse più che altri de' primitivi Padri a separare i due
ordini di fede e di esame, di rivelazione e di concetto, la cui
mescolanza produce o la schiavitù o il traviamento dell'intelletto,
mentre la distinzione schiude le barriere dell'infinito, traendolo dal
simbolo nella realtà; dopo avere nella Vanità dell'idolatria combattuto
il vecchio culto, nella Unità della Chiesa dissipava gli scismi,
stabilendo l'unità della fede nell'unità della cattedra romana. «Come
non v'ha che un solo Cristo, così non v'ha che una Chiesa sola, una sola
cattedra fondata sopra san Pietro per voce di Gesù Cristo; dunque un
solo altare, un solo sacerdote: nè può esservene due, nè un altro
differente, se non per rea demenza e sacrilega empietà. V'è un solo
episcopato, una parte del quale è tenuta in solido da ciascun vescovo:
in conseguenza una Chiesa sola, diffusa nella moltitudine de' membri
componenti. Così dal sole partono molti raggi, ma un solo n'è il
focolare; un albero ha molti rami, ma rampollano da un tronco solo,
profondamente radicato; da una fonte molti rivi defluiscono, ma unica è
la sorgente. Nè può un raggio separarsi dal sole, nè un ramo divelto più
rampolla; e un ruscello deviato dalla sorgente inaridisce»[42].

In Italia avea trovato molti seguaci Ario. Questo prete d'Alessandria
d'Egitto pretese spiegare chi fosse Cristo, e mentre la Chiesa lo tiene
come la conoscibilità divina, il pensiero eterno di Dio, coesistente
coll'eterna sua attività, e della sostanza medesima (?µ??s???), Ario
riconosceva in esso la forza, la verità, l'avvenire, ma ne formava un
essere distinto da Dio, benchè di sostanza analoga (?µ????s???), il tipo
che Dio creò per servir di modello alle creature. Alle donne domandava:
«Avete voi avuto figliuoli prima di partorire? Così Dio non potette
averne uno prima che il generasse». Gli uomini, che, fatti cristiani per
l'esempio o per comando della Corte, non aveano studiato abbastanza per
discernere il Cristo da uno di que' profeti che di tempo in tempo recano
qualche nuovo schiarimento all'insolubile problema dell'umanità,
gustavano le spiegazioni di Ario, che, pur mostrando conservare integro
il valore dogmatico, levavano via la nube che la trinità delle persone
recava all'unità di Dio. Non s'accorgeano che, se l'autor del
cristianesimo non è dio, eguale e consustanziale coll'autor
dell'universo, l'adorarlo è idolatria; più non esiste il mediatore
divino che colmi l'abisso fra l'uom peccatore e Dio: e in conseguenza
può ingannarsi quell'autorità suprema, sulla cui unità e infallibilità
fondasi il cristianesimo.

Da questo intaccare la persona di Cristo, cioè i fondamenti della fede,
il mondo fu commosso, e l'imperatore Costantino convocò un concilio
universale, nel quale la Chiesa, rappresentante dell'umanità divinamente
rintegrata nell'unità, si mostrasse una, riconoscesse qual era il comune
consenso, e definisse che cosa credere sopra la natura del Verbo.

Era la prima volta che tutti i popoli conosciuti, diversi di leggi,
d'usi, di civiltà, uniti in una fede, eppure indipendenti, inviassero
deputati popolari a trattar del come credere, come adorare, come
operare; e dove si proclamasse un simbolo d'unità universale.
Trecendiciotto vescovi raccolti a Nicea (an. 325), dopo lungo contendere
cogli avversarj, condannarono Ario, e compilarono il simbolo che
precisasse la vera fede.

Ario non si diè vinto, e con sottigliezze argutissime e variate sedusse
altri vescovi, e gl'imperatori. La tenue differenza tra ?µ??s??? e
?µ????s??? sfuggiva ai nostri, più positivi de' Greci, e meno eruditi e
arguti nelle distinzioni; un simbolo in senso ariano fu sottoscritto da
quattrocento vescovi (an. 358), e lo stesso papa Liberio, o ingannato o
fiaccato dalla prigionia, parve aderirvi, ma appena fattone accorto si
ritrattò. Bandi imperiali e carceri intervennero contro la parola
_consustanziale_, e pretendeasi impor la fede co' soldati, «cattivi
apostoli della verità, la quale non conosce altr'arme che la
persuasione», come diceva sant'Atanasio, campione dei Cattolici in quel
diuturno conflitto.

Teodosio, imperatore d'Oriente, decretò poi che tutti aderissero alla
religione insegnata da san Pietro ai Romani, quale allora veniva
professata da papa Damaso e da Pietro vescovo d'Alessandria; i seguaci
di essa s'intitolassero Cristiani Cattolici; i dissidenti infamava col
nome di eretici, e minacciava di castighi[43]. Invece l'imperatore
d'Occidente Valentiniano II e sua madre favorivano l'arianismo, fino a
pretendere che sant'Ambrogio vescovo di Milano cedesse a questi una
delle due chiese, che eran allora in quella città. S'oppose egli con
fermezza, e vinse, e finalmente nel concilio d'Aquileja potè asserirsi
che più non esistevano Ariani fino all'Oceano.

Per sciagura i primi che apostolarono i Barbari settentrionali erano
stati ariani, sicchè con essi quell'eresia tornò in Italia coi Goti di
Teodorico e i Longobardi d'Alboino.

Vero è che il genio positivo degli Occidentali non sottilizzava tanto
come gli Orientali; e i Padri latini cercavano piuttosto la legalità,
senza artifizio di retorica nè raffinamenti di logica esponendo il
dogma, ed appellandosi alla lettera scritta e all'autorità. Le eresie
concernenti la natura dell'ente primo e necessario (Gnostici), o il
Verbo (Ariani), o lo Spirito Santo (Macedoniani), o la maniera ond'è
unita la divinità coll'umanità in Cristo (Nestoriani, Eutichiani,
Monofisiti, Monoteliti) agitaronsi di preferenza in Oriente; mentre da
noi discuteasi piuttosto sulla natura dell'uomo, perchè soffra tanti
mali sotto un Dio buono; quanto negli atti suoi sia ajutato dalla
Grazia, senza che questa ne inceppi la libertà. Sant'Agostino, ch'era
stato valorosissimo oppugnatore de' Manichei, rifletteva che le
quistioni relative alla creazione, all'origine dell'anima, agitate fra
san Girolamo e Rufino in proposito di Origene, riguardano solo il
passato, nè importano tanto come quelle della Grazia e della Redenzione,
che conducono alla salute. Ma il problema della Grazia implica quello
del generale sistema dell'universo, e può sollevare dubbj fin sulla
personalità del creatore e sulla suprema misericordia, qualora nel
libero arbitrio delle creature non si trovi il motivo delle miserie
umane. E fu sant'Agostino che più di tutti penetrò nell'incomunicabile
perfezione di Dio, nella sovranità assoluta e onnipotenza di esso:
posando una vera teologia, cioè la conoscenza della natura divina.

La Chiesa assisteva nella sua maestà a quei dibattimenti, attenta a non
imporre limiti alle credenze se non dove necessarj, nè volendo reprimere
la discussione finchè si attenesse ai dogmi sanzionati; frenando i
proprj difensori, anzichè spingere sulla via pericolosa delle teoriche,
persuasa che il suo sposo la condurrebbe alla meta. Per conservare e
consolidare l'unità eransi raccolti altri concilj ecumenici, cioè
universali; il II a Costantinopoli (381), il III a Efeso (431), il IV a
Calcedonia (451), importantissimi per la dogmatica cristiana e la
gravità dei punti ivi discussi e definiti: in quello di Costantinopoli
la divinità e consostanzialità dello Spirito Santo contro i Macedoniani;
in quello di Efeso l'unità di persona in Gesù Cristo, avente ad un tempo
due nature l'umana e la divina, cioè vero Dio Uomo, Verbo incarnato,
contro Nestorio che del figlio di Dio e del figlio di Maria faceva due
persone, fra loro amiche ma distinte; in quello di Calcedonia la
distinzione delle due nature in Gesù Cristo e la verità e interezza
dell'umana natura in Lui, contro Eutiche, il quale, dando nell'eccesso
opposto a quello di Nestorio che l'unica persona di Gesù Cristo scindeva
in due, le due nature di Lui confondeva in una, volatilizzando l'umanità
del Redentore, e facendola assorta e consunta dalla divinità.
Quest'ultimo concilio essendo stato tenuto contro gli Eutichiani, lasciò
correre come alieni dal suo proposito tre punti che pareano favorevoli
ai Nestoriani: cioè non proferì sentenza contro la memoria e gli scritti
di Teodoro di Mopsuesta, già maestro di Nestorio ed infetto della stessa
eresia e di pelagianismo; nè riprovò una lettera di Iba vescovo di
Edessa, nella quale era lodato esso Teodoro, e vituperati san Cirillo e
il concilio di Efeso tenuto contro l'errore di Nestorio; nè finalmente
condannò gli scritti di Teodoreto, nei quali parimenti trovavansi cose
contrarie a san Cirillo e al concilio di Efeso, e puzzanti di
nestorianismo. Che anzi il suddetto concilio di Calcedonia assolse Iba e
Teodoreto dacchè ebbero detto anatema contro Nestorio. Ora gli
Eutichiani, per prendere una rivincita contro esso concilio che aveali
condannati, misero in campo la causa di questi _tre capitoli_, e
l'imperatore Giustiniano, lasciatosi persuadere che colla
disapprovazione di que' tre punti avrebbe ridotto all'unità i nemici del
concilio calcedonese, convocò un altro concilio ecumenico a
Costantinopoli, e ve li fece condannare (542). I nostri non sapeano
molto di greco, nè aveano letto Teodoro e Iba; sapevano solo che non
erano stati condannati dal concilio di Calcedonia, del quale
s'infirmerebbe l'autorità col riprovarli per secondare una prepotenza
dell'imperatore. Incalzato dal quale, papa Vigilio li condannò, salva
l'autorità del concilio di Calcedonia, e purchè non se ne discutesse in
iscritto nè a voce. Questo partito era in se stesso ragionevole, perchè
da un lato que' capitoli erano riprovevoli, dall'altro era rea
l'intenzione di coloro che ne promoveano la condanna per iscreditare il
concilio di Calcedonia; pure sulle prime disgustò tutti: i Cattolici per
la condanna, i nemici dei capitoli per la riserva; e dal papa si
segregarono (553) i vescovi dell'Istria, della Venezia, della Liguria,
prendendosi a capo Paolino patriarca d'Aquileja, che in un sinodo
provinciale (556) ripudiò il concilio di Costantinopoli come contrario a
quello di Calcedonia, già ricevuto come ecumenico: onde comprometteasi
l'infallibilità della Chiesa. Da principio i nostri sono scusabili:
parendo s'intaccasse l'infallibilità de' primi concilj coll'aggiungervi
o togliervi, personaggi di virtù e dottrina grandissima rifiutarono il
quinto, e fra altri il celebre Cassiodoro, segretario di re Teodorico, e
i vescovi santi Onorato da Milano, Massimiano di Ravenna; i papi stessi
blandamente procedettero col patriarca e coi vescovi, discutendo con
ardore le ragioni del loro operare. Ogni scusa cessa quando si separano
dalla Chiesa universale, e condannano i propugnatori dell'opinione
opposta[44]. Fatto è che questo sciagurato scisma durò fino
al 698, quando un altro sinodo d'Aquileja accettò il concilio
costantinopolitano, e ripristinò queste chiese nell'unità.

Però tutte le eresie, o concernessero Cristo, o la potenza divina, o la
libertà umana, o la costituzione ecclesiastica, aveano faccie diverse,
ma le code legate insieme[45], secondo una frase ripetuta dai papi,
giacchè riduceansi a sottomettere la fede al raziocinio, la universale
credenza a particolari opinioni. Gregorio Magno, che vide terminato lo
scisma dei _tre capitoli_, e che vietava d'affliggere verun cattolico
sotto pretesto d'eresia, nè di usar violenza a scismatici, diede forma
definitiva alla Messa, all'Offizio e a tutta la liturgia; e al canto
impresse quel carattere solenne, al quale pur si ritorna dopo i
traviamenti della moda e le frivolezze profane. Il popolo, che più volte
egli avea nutrito col tesoro della Chiesa, dopo morto lo oltraggiò come
prodigo, e volea distruggerne gli scritti: poi lo venerò come santo;
consuete alternative; e fu messo quarto dottore della Chiesa con
Ambrogio, Agostino, Girolamo.

Era egli riuscito a trarre al cattolicismo Teodolinda regina de'
Longobardi, sul cui esempio tutta la nazione si convertì. Ciò non tolse
che quei re, ambiziosi di formare un gran regno d'Italia, non
minacciassero ed assalissero Roma. Questa città dipendeva sempre dagli
imperatori d'Oriente, sicchè i papi non vi aveano sovranità principesca,
bensì di dignità, sostenuta da immensi possessi non solo nella Sabina,
ma in Sicilia, in Calabria, in Puglia, in Campania, in Dalmazia, in
Illiria, in Sardegna, fra le Alpi Cozie e nella Gallia; possessi,
all'antica coltivati per mezzo di coloni, sui quali il pontefice
esercitava anche giurisdizione.

Oltre il governo di Roma e de' paesi meridionali, gli imperatori
d'Oriente dominavano la Pentapoli di Ravenna (Ancona, Rimini, Pesaro,
Fano, Sinigaglia) e l'esarcato, cioè il litorale della Venezia e il
paese che poi si disse la Romagna e le Marche. Come gli altri alla
violenza de' Barbari, così questi paesi erano esposti alla dotta
oppressione di que' Cesari, che turbavano le coscienze ora col _tipo_,
ora coll'_ectesi_, ora coll'_enoticon_, infine col proibire il culto
delle immagini.

Questo culto era stato vietato dal legislatore degli Ebrei sia per la
costoro proclività all'idolatria, sia per sceverarli viepiù dai Gentili,
che confondendo la copia coll'originale, adoravano le effigie di Dio o
dell'eroe. Ma i Cristiani, ricchi di spirito e aborrenti d'ogni
idolatria, ben presto cercarono quelle del Redentore e dei cooperatori
suoi, e se qualche Padre, per considerazioni particolari, ciò
disapprovava, la Chiesa trovò inutile il divieto, ogniqualvolta non
cadesse timore d'idolatria. Moltiplicaronsi dunque le figure de' santi e
del Salvatore, le storie del nuovo e vecchio Testamento, opportune sì a
dare alle arti belle il pascolo che aveano tratto fino allora dal
gentilesimo, sì ad allettare gli occhi de' Barbari, che talvolta da una
rappresentazione erano condotti a conoscere le morali verità del
vangelo. Avendo un vescovo di Marsiglia spezzato alcune statue di santi
perchè non fossero occasione d'idolatria, Gregorio Magno il rimproverò,
mostrando come da tutta l'antichità le storie de' santi furono
rappresentate in pittura, la quale all'ignorante serve come lo scritto a
chi sa leggere[46].

Si sarà abusato di questo, come d'ogni cosa umana, e prestato adorazione
alla figura, destinata ad elevare verso l'ente supremo; ma un tale
errore non potè divenire comune nei Cristiani: laonde i Maomettani che
lor rinfacciavano d'essere idolatri, non aveano maggior ragione che
quando li tacciavano di politeisti a causa della Trinità. Leone
Isaurico, da pastore divenuto imperatore d'Oriente (717), pensò levar
appiglio a quest'accusa col vietare le effigie devote, e mandò per tutto
l'impero ad abbattere o bruciare quanto prima erasi venerato. Il popolo
pronunziossi contro questo re teologo, l'intitolò spezza-immagini
(_Iconoclaste_), repulsò la violenza colla violenza, onde l'imperatore
fu costretto a moltiplicar ingiustizie e violenze, come chiunque tocca
alla religione con potere profano.

Nello scompiglio cagionato dall'invasione dei Barbari, dove si
schiantarono tutti i vincoli civili, unica la società cristiana era
rimasta immobile, perchè fondata non su contingenze, ma su idee
perpetue; alla forza opponeva freni di giustizia, d'amore, e consolidava
l'unità e l'indipendenza propria, non coll'eccitare le antipatie, ma col
connettere le nazioni tutte; e al governo de' Barbari, che, più o meno,
era uno stato d'assedio imposto ai vinti da un esercito vincitore,
affacciava esempj d'ordine, di pace, di personale dignità.

Le miserie del despotismo e la immoralità dei magistrati, regj o
municipali, spingeano a ricoverarsi agli ecclesiastici, che seppero
mantenersi indipendenti e onorati nelle relazioni civili e nella opinion
pubblica. Già nella prammatica dell'imperatore Giustiniano è stabilito:
«I giudici delle provincie vogliamo siano eletti dai vescovi e dai
primati di ciascuna regione, idonei e sufficienti all'amministrazione
locale, e tolti dalle provincie stesse che dovranno amministrare senza
donativi: la conferma ne è data dai giudici competenti». Teodorico,
benchè ariano, faceva scrivere a papa Giovanni II: «Voi siete guardiano
del popolo cristiano: voi col nome di padre ogni cosa dirigete; a voi la
sicurezza del popolo è dal cielo affidata; a noi spetta sorvegliare
alcune cose, a voi tutto; spiritualmente pascete il gregge affidatovi,
nè però potete trascurare ciò che riguarda il corpo, attesochè, doppia
essendo la natura dell'uomo, un buon padre le deve entrambe favorire»
(a. 534).

Pertanto gli ecclesiastici non usurpavano un potere, giacchè nol
toglievano a nessuno; ma lo raccoglievano dal fango dove era caduto pe'
suoi eccessi: acquistavano la superiorità naturale a chi è migliore.

Quando il regime sociale annetteva la giurisdizione ai possessi di
terre, dovette la Chiesa studiar di accrescere i proprj, e così
collocarsi colla più alta gerarchia anche umanamente. E infatto acquistò
smisurate ricchezze, sì perchè sola ordinata fra il disordine
universale, sì perchè coltivava i campi meglio che nol potessero i
secolari, e li garantiva coll'immunità concessa ai possessi
ecclesiastici: sia perchè la devozione, e l'idea allora dominante,
dell'espiazione, induceva molti a lasciare i proprj beni alla Chiesa:
altri ad essa li donavano per sottrarli alla rapina signorile,
ricevendoli poi da essa come livelli, o feudi, o benefizj, protetti
dall'immunità ecclesiastica.

I popoli nel pontefice non veneravano solo il vicario di Cristo, il
depositario dell'eterna verità, ma il tutore universale, il freno de'
prepotenti, l'oracolo della giustizia; i nuovi convertiti piegavansi a
questo, dal quale eran venuti ad essi i missionarj, e deferivangli le
cause più controverse. E a lui ricorsero nella persecuzione iconoclasta.

Gregorio II, invocato anche dai vescovi greci[47], esponeva
all'imperatore la dottrina della Chiesa cattolica su quel punto: e «se
aveste interrogato persone intelligenti v'avrebbero chiarito che, se
l'ignoranza può far credere che noi adoriamo pietre e muraglie o tavole,
noi vogliam con esse unicamente commemorare coloro di cui esse portano
il nome e le sembianze, ed innalzare il nostro spirito, torpido e
grossolano. Tolga il cielo che le teniamo per Dei, nè poniamo in essi
fiducia. Ma posti dinanzi a quella di Nostro Signore diciamo: _Signor
Gesù, soccorreteci e salvateci_; a quella della sua Santa Madre: _Santa
Maria, pregate il figliuol vostro che salvi le anime nostre_; ad un
martire: _Santo Stefano, che spargeste il sangue per Gesù Cristo, e
presso lui tanta grazia avete, pregate per noi_».

L'iconoclasta non usò altra risposta che quella usata da' prepotenti,
obbedissero, o guai: e, «Manderò a Roma a sfrantumar le immagini di san
Pietro, e il papa portar via carico di catene». Tutta Italia si mise in
fuoco; Ravennati e Napoletani insorti uccisero l'esarca, i Romani
trucidarono il duca Esilarato, venuto per arrestar il papa; e armati per
difendersi, rifiutando il peccato e il tributo, gl'Italiani gridano non
voler più il dominio di questi Greci, sprezzati come deboli, abborriti
come eretici, ed eleggono magistrati proprj, invece di quelli venuti da
Costantinopoli.

Qui sia lecito agli esageranti o vantare i papi d'aver voluto emancipar
l'Italia dagli stranieri, o bestemmiarli d'aver voluto crearsi un
dominio. Il vero è che Gregorio s'interpose fra il popolo e l'imperatore
onde riconciliarli, e ne rintegrò l'autorità a Napoli e a Roma; ma nella
sommossa gli ordini municipali aveano ricuperato i naturali poteri;
popolo, consoli, nobili s'adunarono per condannar l'opinione che
l'imperatore imponeva, e Gregorio si trovò naturalmente a capo d'una
federazione di città, le quali non voleano nè sopportare il giogo
bisantino, nè sottomettersi al longobardo, ma come simboli di libertà e
nazionalità sostenevano Roma e il papa.

Gregorio III (731) ripudiò gli editti iconoclastici, e raccolti
novantatre vescovi d'Italia, dichiarò anatema chi distruggesse,
profanasse, bestemmiasse le immagini. Leone Isaurico s'accinse a
ripristinar l'obbedienza colla forza, ma provò come feriscano le armi
impugnate per la patria e per la religione.

Di questi dissensi pensarono trar profitto i Longobardi, che già,
possedendo tanta parte d'Italia, miravano a ridurla tutta in loro
servitù, acquistando anche Roma, Venezia e la Liguria: e violentemente
invasero la Pentapoli e minacciarono Roma. I papi, vedendo pericolare
l'indipendenza della Chiesa, e con essa i resti della civiltà latina,
fecero quel che si è sempre usato da Narsete fino a Cavour; dapprima
strinsero alleanza col re de' Franchi[48], da poi l'invitarono a venir a
reprimere gli oppressori d'Italia.

Gli Italiani dalla parte de' Greci vedevano decreti tirannici, avida
burocrazia, teologastri armati; dalla parte de' Longobardi, barbari
senza fede nè costumi, devastatori che spropriavano i possidenti,
spopolavano le città a vantaggio di orde armate e di capitani sbuffanti;
re che patteggiavano e mentivano, minacciavano e tremavano; a fronte a
loro vecchi sacerdoti mansueti, venerandi pel carattere, per la pietà,
per la scienza, che faceano processioni onde placar Dio e gli uomini,
pregavano, esortavano, consigliavano, e rendevano ancora riverito al
mondo quel nome di romano, che per altrui cagione sonava vilipendio.

Pertanto il pubblico voto si pronunziava pei papi, e pei Franchi, da
essi invocati. In fatto Pipino, poi Carlomagno, sostenuti dalle simpatie
nazionali, facilmente abbatterono i Longobardi, e ne distrussero il
regno, e _restituirono_ al pontefice quel che già era signoria de'
Greci: sicchè i papi vi ebbero non soltanto il dominio utile, ma
veramente la sovranità, e dissero, «La nostra città di Roma, o di
Ravenna, o di Comacchio; il nostro popolo romano», e collocaronsi fra i
principi della terra.

Questa tanto bersagliata sovranità temporale de' papi non è consacrata
nè nella necessità, nè nel principio, nè dentro, nè fuori da verun
dogma. La fede non dice che il poter temporale sia indispensabile
all'esercizio dello spirituale: pure determina questo in modo che, date
certe circostanze, non può venire esercitato se non da un capo che non
sia suddito di altro re; laonde, senza che facciasi luogo ad eresia, la
quistione implica la necessità di scegliere tra lo spirito della Chiesa
e lo spirito della rivoluzione.

Volendo i papi rintegrare la grandezza romana, sicchè non restasse più
l'Italia a dominazione di Barbari, ridestarono l'impero abbattuto, da
questi, e Adriano papa incoronò Carlo Magno per imperatore d'Occidente.

Così originava quella sistemazione del mondo cristiano che durò tutto il
medioevo. Secondo questa, ogni autorità deriva da Dio. E Dio l'affidò al
suo vicario in terra, che virtualmente rimaneva capo dell'intera
umanità, raccolta nella chiesa universale, e avea dal cielo la potenza
spirituale e la temporale. La spirituale partecipa egli coi vescovi, che
la esercitano sotto la sua supremazia; la temporale egli affida
all'imperatore da lui consacrato, che, sotto la direzione del pontefice,
dopo unto da lui, e giuratogli d'osservare la legge di Dio e le
costituzioni de' popoli, diviene capo visibile della cristianità negli
interessi terreni. Come tale, primeggia sopra tutti gli altri re: giusta
il costume ecclesiastico, non è ereditario, ma scelto ogni volta, ogni
volta coronato. Le due podestà s'appoggiano l'una l'altra, onde non
possono separarsi; neppure possono distruggersi fra loro, diversa
essendo la natura della loro giurisdizione. L'imperatore qualche volta
pretenderà aver mano nell'elezione dei papi, ma questi zeleranno sempre
l'indipendenza della Chiesa e de' suoi capi. Se l'imperatore viola la
legge di Dio e i patti col popolo che lo elesse, il papa lo pronunzia
decaduto, e lo separa anche dalla congregazione dei fedeli mediante la
scomunica. Nei litigi fra l'imperatore e il popolo o i re, il papa
proferisce come arbitro supremo, e con una sanzione spirituale[49].

Un sacerdote, senz'armi, senza interessi domestici o dinastici, senza
pregiudizj di nazionalità, che decide le contese fra' regnanti, intima
l'onestà, la giustizia, la carità a quelli che non conoscono se non il
capriccio e la forza; e gli obbliga a obbedire in nome di Dio; è un tipo
sublime, che forse non fu mai attuato pienamente: ma esercitò ben
maggiore efficacia che non i tanti altri sistemi, fantasticati per
mantenere una libera alleanza fra i popoli civili.

Roma, dopo convertita, avea tenuta la Chiesa in dipendenza, come già
soleva la religione nazionale: tal dipendenza ora cessava. Fra i popoli
germanici antichi però i diritti e le funzioni ecclesiastiche erano
mescolati col potere civile; sicchè, dopo fatti cristiani, ammettevano i
vescovi ne' consigli del regno, come duchi e conti e re assistevano ai
sinodi ecclesiastici, intrecciandosi lo Stato e la Chiesa, il
cristianesimo e la nazionalità. I regni che formavansi di nuovo
cercavano una sanzione col fare omaggio al pontefice e dichiararsene
vassalli. Quando sol dalla scimitarra d'un soldato o dalla tracotanza
d'un feudatario erano decise le controversie, la Chiesa conservava forme
legali, esame di testimonj, scritture, contratti; sicchè fu un grande
acquisto di libertà pei popoli e un gran ritegno ai principi
l'estendersi del diritto canonico, complesso di ordinanze emanate
dall'autorità più disinteressata.

I vescovi, in nome di questo diritto e pel carattere che rivestivano,
come anche per la potenza cui erano saliti come grandi baroni ed
elettori dei re, ammonivano i potenti qualora sviassero dalla giustizia;
proteggeano la donna dagli arbitrj brutali; colla tregua di Dio e
coll'asilo ne' luoghi sacri rimediavano alle guerre, incessanti ove
vigeva il diritto del pugno, cioè della vendetta privata.

Qual meraviglia se il capo de' vescovi crebbe tanto di potenza? Questa
non è nell'essenza della sua missione, ma non vi ripugna, e diveniva
occasione di svolgere ed ampliare l'incivilimento. Roma provedeva anche
ai più lontani popoli, ricevendo reclami, scrivendo, citando, mandando
nunzj e istituendo tribunali di nunziatura ove nessun altro ve
n'avea[50]; ponendosi arbitra nelle contese dei principi, o di questi
coi popoli; dettando leggi comuni, fondate sulla giustizia eterna, e
delle quali, anche in circostanze sì mutate, possono alcune trovarsi
inopportune, nessuna ingiusta.

Se dunque l'autorità pontifizia giganteggiò, non fu un'ambizione,
tramandata per mille anni da un all'altro de' papi, così diversi di
origine, di patria, di regola, di costumi, di scienza, di partito, di
umori, di passioni, eppure consenzienti infallibilmente nell'ordine
delle cose superne; non un palmo di terra s'aggiunsero essi per via di
conquista, durante il medioevo; variarono di politica nelle vicende
terrene, or cacciati, or prigionieri, ora schiaffeggiati da que'
potenti, sui quali imperavano assolutamente nelle materie religiose, e
ai quali impedivano di rendersi tiranni.

Da questa mescolanza di diritti e d'interessi nascevano frequenti cozzi,
che costituiscono una gran parte della storia del medioevo, e diedero
origine alle eresie politiche, delle quali dovremo occuparci. E per ciò
giova chiarire la natura di questo _sacro romano impero_, che col titolo
stesso mostrava aspirare ad un primato morale, a modellare il consorzio
laico sulla gerarchia ecclesiastica, introdurre ordine legale fra i
popoli scomunati; lo che era pure l'intento de' pontefici. Quel primato
non vuolsi confondere colla monarchia universale; bensì unificava la
podestà laica per disciplinarla sotto la podestà di Dio: rendendosi
venerabile non per soldati e forza muscolare, ma pel diritto e per
l'idea del dovere, costituiva una gran federazione, dove, sotto un capo
elettivo, poteva sussistere qualunque forma di governo; superiorità, non
dominio, che rispettava le individualità delle nazioni, pur mettendole
d'accordo nello sviluppare ciascuna la propria, e tutte la generale
civiltà.
La nostra religione è inalterabile nella essenza; ma nella sua
attuazione esterna toccando alle cose umane, trovasi esposta alla
contaminazione degli interessi e delle passioni terrene. Nuove irruzioni
di Saraceni ed Ungheri, e orrida sequela di sventure aveano colpito
l'Italia; lo stesso rinnovamento che i papi aveano sperato ricostruendo
l'impero d'Occidente riuscì a nuovi disastri, causati dal disordine
feudale, che annetteva la giurisdizione al possesso, cioè tramutava ogni
possidente in principe, con diritto di giustizia e di guerra. Ne seguiva
uno stato di perpetui e personali conflitti, e la depravazione che
accompagna la guerra permanente.

I principi e i baroni invidiando le vaste ricchezze e il conseguente
potere acquistato dalla Chiesa, ne voleano almen qualche porzione. Ogni
vacanza di vescovadi e del papato apriva l'arena a brogli, a corruzioni,
a violenze; disputandosi la mitra e la tiara, siccome un tempo la corona
imperiale. Gli imperatori, quali tutori della Chiesa, credettero
rimediarvi col presedere alle elezioni e confermarle: ma ciò che prima
era una protezione, un rimedio a deplorabili abusi, divenne un'arroganza
e un peso quand'essi non tennero per legittima l'elezione d'un papa se
non fosse approvata da loro. Secondo le norme feudali, ogni dovere
veniva da un impegno personale; il possesso medesimo era una
concessione, simboleggiata con atti materiali e solenni, e condizionata
a patti espressi. Tale natura aveano anche i possessi, di cui gli
imperanti o i baroni investivano le chiese e gli ecclesiastici, a titolo
di regalie. In conseguenza essi pretendevano di godere di quei beni,
duranti le vacanze (_regalia utile_), e conferire i benefizj mentre i
vescovadi vacassero (_regalia onoraria_): pel qual modo l'imperatore e
gli alti signori investivano i prelati non solo dei beni, ma della
dignità, cioè non solo collo scettro e la spada che significavano il
possesso temporale, ma anche coll'anello e il pastorale che esprimevano
la podestà spirituale, e ne riceveano l'omaggio e la promessa di
soggezione. Era un mettere in ceppi la Chiesa, e stornarne lo spirito;
imperocchè, le fazioni portando imperatore ora un Franco, ora un
Italiano, ora un Tedesco, a capriccio di questi modellavasi la scelta
de' papi; la tiara acquistavasi per intrighi di donne, cabale di
politicanti, violenza di bravi; papa Formoso, forse perchè mostratosi
avverso alla fazione italiana, era fatto disseppellire dal suo
successore, e giudicare, e condannare ad avere mozzo il capo e le tre
dita con cui benediceva, poi gittato nel Tevere, disacrando quelli che
da lui aveano ricevuto l'ordinazione; Teodora e Marozia portavano al
supremo seggio i loro favoriti e parenti; la fazione di Albano o quella
di Tusculo, l'italiana o la tedesca ergeano, deponeano, richiamavano i
papi, fino a crearne uno di 18 anni (Giovanni XII). Questi disordini[51]
sono raccontati colle esagerazioni consuete ai partiti, fino a dire che
sedesse papa una Giovanna, la quale poi, nella solennità d'una
processione, fu côlta dal travaglio del parto[52].

Quasi non trovasse in se stessa gli elementi della propria
rigenerazione, la Chiesa li domandava all'autorità secolare. Ottone
Magno di Sassonia, ottenuta a Roma la corona imperiale, prestò omaggio
ligio a papa Giovanni XII, confermandogli le donazioni di Pepino, di
Carlomagno, e di Lodovico il Pio; poi informato de' turpi portamenti del
pontefice, lo depose, e fece decretare dai prelati che spetta agli
imperatori dar l'istituzione ai papi e l'investitura ai vescovi (964).
Così il romano impero, rinnovellato ai tempi di Carlomagno come
principio d'equilibrio politico e tutela della sociale giustizia, per le
mal determinate attribuzioni veniva a collidersi coll'autorità
pontifizia, e tra le violenze e la vigliaccheria, capitali nemici della
libertà, l'uno perdea del carattere sacro, l'altra dell'indipendenza.

Badie e parrocchie _commendavansi_ a qualche secolare, cioè se gliene
attribuivano i frutti, i pesi negligendo o affidando a qualche frate.
Gli uomini di retta coscienza rifuggivano dai turpi maneggi, sicchè le
sedi rimanevano a persone o basse o perverse; che entrate nel gregge o
colla violenza di lupi o collo strisciar di serpenti, come poteano
esserne vigili custodi? I vescovi che aveano ricevuta la dignità ed
altre ne speravano dal principe, favorivano gl'interessi di questo;
cercavano oro in ogni modo per poter con questo comprarsele, poi se ne
rifaceano col trafficare delle cose sacre; doveano andar in guerra o
mandare i loro uomini, e sostenere viaggi, e alla Corte sfoggiare di
fasto profano; non di rado le dignità venivano in premio di umili e
vergognosi servigi e fin del peccato; canoniche e monasteri, più che di
cantici e litanie, risonavano di trombe, latrati e nitriti; anteposta la
spada alla virtù e alla scienza, alla religione la superstizione che n'è
la peggiore avversaria, come i prelati poteano più riprendere e
correggere vizj, ne' quali essi erano tuffati?

Ridotti usufrutto secolare anche i benefizj ecclesiastici, restava solo
che il clero ai tanti vantaggi aggiungesse quello di trasmetterli
ereditariamente. A ciò tendeva l'eresia de' Nicolaiti, che fondandosi su
condiscendenze antiche, più o meno accertate, domandavano il matrimonio
dei preti. Così nella Chiesa introducendo le dignità ereditarie,
assurdità ch'essa avea sempre rejetta, sarebbero divenuti retaggio
domestico i beni ch'eranle attribuiti qual patrimonio universale de'
poveretti.

Se mai fu momento in cui potesse dubitarsi della promessa di Cristo
sull'eterna conservazione della sua Chiesa fu allora; tanto pareva
spento lo spirito di santità e carità. Pure non mancarono i rimedj ad
essa consueti; decreti di morale e di disciplina per parte de' concilj,
riforma degli Ordini monastici antichi e introduzione di nuovi, come
furono quelli de' Camaldolesi, de' Cluniacesi e de' Certosini, donde
uscirono modelli di meravigliosa santità e carità, quali san Pier
Damiani, san Giovan Gualberto, il beato Andrea da Vallombrosa, san
Romoaldo, san Nilo, e ben presto Gregorio VII.

Questi era Ildebrando, di Soana nel Sanese, di profonda erudizione, di
costume integerrimo, di cuor retto e ponderato giudizio nell'ideare, di
ferma prudenza nell'eseguire. Per tali meriti salito ad alte dignità
ecclesiastiche, e stomacato dell'universal corruttela, si propose di
correggere il mondo, correggendo la Chiesa che n'è il capo. Sinchè
vendevansi le sedi pastorali, sinchè le dignità vi si ottenevano per
moneta e brighe, sinchè il libertinaggio facea propendere ai principi
venditori più che ai pontefici emendatori, potea sperarsi che i vescovi
recuperassero l'indipendenza d'autorità, della quale avean fatto gitto
per acquistare indipendenza di costumi? Ildebrando deliberò di rompere
il triplice vincolo che incatenava il clero alla società, cioè i
terreni, la famiglia, la podestà. A tal fine bisognava cozzare coi re
che ne scapitavano di potenza, coi preti che perdeano comodità alle
passioni, colle perverse abitudini e la cupidigia de' godimenti. A
imprese sì gravi richiedesi un uomo straordinario; e uomini tali non
vanno misurati col metro comune.

Accostatosi ai papi eletti dagli imperatori, li persuadeva a rinunziare,
e farsi legittimamente rieleggere dal clero e dal popolo; e perchè vi
brigavano le fazioni, indusse ad affidare l'elezione ad un'accolta di
cardinali vescovi e cardinali cherici[53], «salvo l'approvazione del
clero e l'onore dovuto all'imperatore».

Spiacque ai grandi il perdere un privilegio da cui traevano e lucro e
influenza, e ricorsero all'imperatore Enrico IV (1061) perchè desse egli
un papa, scegliendolo a preferenza nel «paradiso d'Italia»; voleano dire
nella dissoluta Lombardia, acciocchè avesse viscere da compatire la
fragilità umana. Ed egli scelse Cadolao vescovo di Parma, che sostenuto
dalle armi imperiali e dalla fazione di Tusculo, s'insediò; ma
Ildebrando fece dai cardinali proclamare il rigoroso milanese Anselmo da
Baggio, che s'intitolò Alessandro II. Ne derivò guerra civile, finchè
Cadolao restò vinto, e Alessandro confermato dal concilio di Mantova.

Com'egli morì (1073), il popolo tumultuariamente gridò papa quel che da
molto tempo faceva i papi, cioè Ildebrando, che assunse il nome di
Gregorio VII. Munitosi anche dell'assenso dell'imperatore, affronta a
viso aperto la simonìa e l'incontinenza, cerca che alla forza prevalga
il pensiero, che all'oltrepotenza dell'impero sovrasti l'efficacia del
sacerdozio, come al corpo l'anima, come il talento alle braccia.

Non è del nostro quadro il divisare le cure che in tal senso diede a
tutto il mondo. Fermandoci all'Italia e alle eresie di qua, diremo come
in Lombardia sopratutto si fossero estesi fra gli ecclesiastici il
concubinato e la simonìa[54]. A Milano principalmente pretendevasi che
il vescovo sant'Ambrogio avesse concesso la moglie al clero[55]: il
quale, della propria ricchezza insuperbito, asseriva che sant'Ambrogio
non fosse inferiore a san Pietro, e rinegando i papi, appoggiavasi a re
e imperatori, dai quali comprava per rivendere. Il clero minore e il
popolo scandolezzavansi di que' disordini, viepiù pel confronto colle
austerità de' monaci; e quando i prelati dicevano messa, la plebe li
piantava soli sull'altare. Anselmo da Baggio stava a capo de' zelanti
anche dopo che fu vescovo di Lucca, e s'intese con Landolfo Cotta e
Arialdo d'Alzate, caporioni degli ortodossi, affine di opporsi
all'arcivescovo Guido da Velate e alle sue creature. Videsi così partita
la diocesi; da un lato i Nicolaiti, dall'altra i devoti, che chiamavano
Patarini. Roma sostenne questi: i sinodi provinciali li favorirono; le
armi gli oppressero invano; ma Anselmo e Pier Damiani riuscirono a
ridurre la Chiesa milanese in obbedienza del papa; sicchè in un sinodo a
Roma l'arcivescovo tenne il primo posto dopo il pontefice, e ricevette
da questo l'anello, col quale prima lo investivano i re d'Italia: ai
colpevoli s'imposero penitenze, cioè ai meno rei il digiuno in pane e
acqua per cinque anni due giorni la settimana e tre nelle quaresime di
Pasqua e di san Giovanni; ai più gravati, sette anni, oltre il digiuno
d'ogni venerdì lor vita durante; all'arcivescovo per cento anni, con
facoltà di _redimersi a prezzo_, e promessa di mandare tutti i cherici
colpevoli in pellegrinaggio alle soglie degli apostoli e a Terrasanta.

In tale pellegrinaggio aveva attinto nuovo fervore il cavaliere
Erlembaldo, che si pose alla testa de' Patarini, e sembrandogli che i
Nicolaiti avessero fatto sommessione unicamente per ipocrisia, tolse a
incalzarli (1066). Benedetto da Anselmo di Baggio, ch'era divenuto papa,
strappava dagli altari i preti ammogliati, faceva popolo per respingere
i nobili, che colle armi proteggevano i prelati loro parenti. Questi
fanno trucidare Arialdo; e invocano l'imperatore, che intrude un altro
arcivescovo; Erlembaldo repulsa gli attacchi fin col saccheggio e
coll'incendio, ed eretto in Milano un altro governo, confisca i beni de'
preti concubinarj, e domina, malgrado le armi e le beffe avversarie,
sinchè dai nobili è ucciso, e dal popolo onorato come martire (1075);
culto riconosciuto dalla Chiesa[56].

Il messo dell'imperatore lodò l'assassinio, proscrisse i Patarini,
elesse nuovo arcivescovo; ma il popolo non sapea darsi pace che i beni
della Chiesa e le limosine andassero a pro de' ricchi e delle famiglie
de' preti, e prevalse, e volle osservato il decreto del papa che
imponeva il celibato. Così sciolti dai legami di famiglia, i sacerdoti
restarono una milizia dedicata interamente al servizio della Chiesa e al
vantaggio del popolo.

Torino apparteneva allora alla provincia ecclesiastica di Milano, e a
Cuniberto vescovo di quella città, san Pier Damiani diresse una lettera
in otto capitoli _Contra clericos intemperantes_, ove lo rimprovera
d'aver mostrato troppa connivenza verso i preti che tenevansi donne a
modo di mogli: del che tanto più si meraviglia, perchè sa che è austero
ne' proprj costumi, mentre chiude gli occhi sugli altrui; e perchè i
suoi preti sono del rimanente onesti e dati agli studj, e quando
andarono a lui pareano un coro di angeli luminosi[57].

Anche il patriarca d'Aquileja, che dicemmo da un pezzo essersi sottratto
a Roma, allora vi si sottomise (1079), e nel ricevere il pallio prestò
un giuramento, che poi fu esteso a tutti i metropoliti e vescovi
nominati direttamente da Roma. In esso si obbligavano, come i vassalli
verso i loro signori, a serbare fedeltà al pontefice; non tramare contro
di lui; difendere la primazia della Chiesa romana e le giustizie di san
Pietro; assistere ai sinodi convocati dal papa, riceverne orrevolmente i
legati; dappoi vi si aggiunse di visitare ogni tre anni le soglie degli
apostoli, e mandare a render conto dell'amministrazione della diocesi;
osservare le costituzioni apostoliche, non alienare verun possesso della
mensa.

Quest'autorità della Chiesa, recuperata colle abnegazioni del clero e
col suo sottomettersi a un capo, bisognava saldarla col togliere il
diritto che i signori laici arrogavansi d'investire i prelati, e di
esigerne soggezione e servigi. Se la Chiesa per sottrarsene avesse
rinunziato alle temporalità, rimanea destituita d'ogni considerazione e
d'ogni giurisdizione, quando questa era innestata al possesso delle
terre. Se le conservasse senza formalità d'investitura, i beni, che
erano forse un terzo di quelli della cristianità, si troverebbero
sottratti all'autorità principesca, e sottomessi alla pontificia, la
quale sarebbesi ingagliardita a segno, da predominare ai re. Gregorio
non indietreggiava da quest'ultima conseguenza[58], come il potrebbe
fare l'età nostra, annichilatasi in fatto davanti ai monarchi, mentre in
parole ostenta di contradirli e avversarli. Allora la libertà
intendevasi in un senso molto più pieno e positivo, e questa lotta del
sacerdozio coll'impero, delle usurpazioni dei governi colle naturali
libertà, generò l'idea moderna dello Stato. Se fonte del potere è Dio, e
Dio è rappresentato in terra dal papa, questo è superiore ai re. Se la
società corrotta non può rigenerarsi che dalla Chiesa, è necessario che
questa sovrasti ai troni. E come superiore, già Gregorio VII provedeva
agli interessi anche temporali dei popoli; agli uni vietava il
trafficare di schiavi, ad altri rinfacciava i vizj, scomunicava re
contumaci; obbligò altri a continuar alla Chiesa l'omaggio con cui i
predecessori ne aveano compensata la tutela; volea ridurre uomini quei
che i baroni teneano schiavi; tanto più efficace perchè nulla faceva per
vantaggio o ambizione sua personale, e sempre irremovibile come chi
s'appoggia a dettati che non ammettono dubbio e non consentono paure.

Da ciò quel che i moderni, inneggiatori d'un imperatore che insultò ad
un papa supplichevole, rinfacciano come la maggior tracotanza: il
rappresentante dei diritti del popolo e della morale, che umilia un
tiranno depravato. L'imperatore Enrico IV, oltre le turpitudini
personali, avea violato la costituzione giurata ai Sassoni. Questi ne
portarono reclamo al papa, e il papa ne ammonì ripetutamente Enrico. E
perchè questi promise e mancò, citollo a Roma onde giustificarsi,
altrimenti lo dichiarava decaduto, e scioglieva i popoli dall'obbedirlo
(1076). Oggigiorno in simili emergenti si fan rivoluzioni, barricate,
sangue; allora i re erano eletti colla sottintesa condizione che
regnavano perchè meritevoli, cioè conforme a una moralità, che non era
diversa per essi che per tutti. Questa era sottoposta al giudizio di un
arbitro supremo; quand'egli proferisse ch'era violata, i popoli
cessavano dall'obbedire, e il re indegno era colpito da una pena tutta
morale, la scomunica, che mettea fuor delle comuni orazioni lui e le
persone o le provincie che gli continuassero la devozione. Nel paese
scomunicato cessavano quelle cerimonie religiose che consacrano tutti
gli atti solenni della vita, e consolano e rinfrancano l'anima nelle
battaglie della vita. Chiuso il tempio, immagine della città di Dio; non
letizia d'organi, non richiamo di campane; non più l'assoluzione per
tranquillar le coscienze; non la santa cena per refiziare lo spirito;
non quelle feste ove il barone e il villano trovavansi uniti e pari
nella medesima preghiera: spente le lampade, velati i crocifissi e le
immagini edificanti; veruna solennità accompagnava l'entrare e l'uscir
dalla vita: insomma pareva non esistesse più mediatore fra il peccatore
e Dio. In secoli credenti questa pena era spaventosa, come sarebbe ai
nostri gaudenti il chiuder i teatri od i caffè; e il re colpito,
abbandonato da tutti, era costretto a sottomettersi.

Non è raro che la città di Roma imprechi a' suoi pontefici per favorire
altri re. Anche allora Cencio, prefetto della città, in nome di Enrico
IV contrariò Gregorio, lo aggredì tra le affettuose cerimonie della
notte di Natale, e afferratolo pei capelli, lo trasse al proprio
palazzo. Il popolo, levatosi a rumore, lo liberò, e a fatica il perdono
di Gregorio salvò l'offensore.

Enrico imperatore, incapricciato in tali ostilità, v'era incalorito dal
favore de' prelati lombardi, lieti di veder umiliato quel che li
frenava; ma quando il papa lo scomunicò, Sassoni e Turingi ritiraronsi
dall'ubbidirlo, e tutta Germania applause al papa, che rappresentava la
volontà e i diritti del popolo; onde l'imperatore fu costretto venir a
piedi di qua dell'Alpi, ed egli, re delle spade, umiliarsi al re della
giustizia, che, nel castello di Canossa presso Reggio, lo fece aspettare
tre giorni in abito di penitente (1077), poi gli perdonò e l'ammise alla
comunione. Presa l'ostia consacrata, Gregorio lo assolse, e appellando
al giudizio di Dio se mai fosse reo d'alcuno dei misfatti che erangli
imputati dagli imperiali, ne inghiottì una metà; l'altra porse ad Enrico
perchè facesse altrettanto se si sentiva incolpevole. Potere della
coscienza! Enrico non ardì un atto che avrebbe risolta ogni questione, e
paventò il giudizio di Dio.

Indispettito, non compunto, tese insidie al papa, e reluttò, sicchè i
suoi lo deposero, e Gregorio, riconoscendo il surrogatogli Rodolfo di
Svevia, ideò di far un regno dell'Italia settentrionale e media, che
fosse vassallo della sede romana, come già l'erano i Normanni
dell'Italia meridionale, e a questo regno restasse subalterna la
Germania, invece di sovraneggiarlo com'essa allora faceva. Ma Enrico
venne con buone armi, elesse un antipapa, e Gregorio VII, profugo dalla
sua città, come tante volte i suoi antecessori e successori, morì a
Salerno esclamando: «Amai la giustizia e odiai l'iniquità; perciò
finisco in esiglio» (1089).

Matilde, contessa di Toscana, il personaggio più potente allora in
Italia, ed uno de' più insigni del medioevo, aveva sostenuto Gregorio, e
così sostenne i suoi successori nella quistione sopravvissuta, e morendo
lasciò alla santa sede l'eredità de' suoi possessi, che, oltre la
Toscana, il ducato di Lucca e immensi territorj, comprendeano Parma,
Modena, Reggio, Cremona, Spoleto, Mantova, Ferrara ed altre città. In
questi trovandosi mal distinti i beni allodiali dai feudali, nuove
quistioni ne originarono cogli imperatori, ai quali ricadeano i feudi
vacanti, e che col diritto del forte occupavano anche la proprietà, e
trovavano sempre fautori in Italia e nel clero[59].

Pasquale papa, volendo appianar ad ogni costo le differenze, si spinse
sino all'estrema concessione; cioè che gli ecclesiastici rinunziassero a
tutti i possessi temporali, coi castelli e i vassalli avuti dagli
imperatori, purchè gl'imperatori rinunziassero all'immorale diritto
delle investiture. Nel suo desiderio di pace non s'accorgeva ch'era
impossibile spogliar i signori ecclesiastici, tanto potenti, nè togliere
ai nobili laici l'aspettativa di tanti benefizj. In fatti sorse
un'opposizione universale, e s'incalorì la guerra, dove la città di Roma
per lo più osteggiava il papa sinchè non l'avesse cacciato; cacciatolo,
tornava a volerlo.

A quel litigio, dove Voltaire non vide che una questione di cerimoniale,
mentre invece implicava la libertà umana, quattro soluzioni poteano
darsi. O annichilar il potere morale e l'elemento spirituale
surrogandovi la forza sfrenata, come voleano gl'imperatori. O
annichilare l'ordine politico, sublimando il papa come voleva Gregorio
VII, ma vi repugnavano le costituzioni nazionali. O come propose
Pasquale II, separare affatto i due ordini, isolandoli in modo che lo
Stato non sorreggesse la Chiesa, nè questa illuminasse lo Stato; al che
si opponevano e i costumi e gl'interessi. Non restava se non che il capo
politico smettesse la nomina diretta dei vescovi e degli abbati,
vigilando però sulle elezioni; e investendoli delle temporalità, in modo
che fossero preti insieme e vassalli, come il tempo portava. Tal fu la
transazione Calistina (23 settembre 1122), ove l'imperatore rinunziava
ad investire i prelati coll'anello e col pastorale, lasciando libera
l'elezione alle chiese; mentre Calisto II assentiva all'imperatore che
le elezioni de' vescovi e abbati del regno tedesco si facessero
coll'assenso imperiale, purchè senza simonia o violenza; l'eletto, prima
d'essere consacrato, bacierebbe lo scettro col quale eragli conferita
dall'imperatore l'investitura per tutti i beni e le regalie. In Italia e
nelle altre parti dell'impero, l'eletto, fra sei mesi dopo consacrato,
riceverebbe l'investitura.

È la prima di quelle transazioni fra il potere spirituale e il
temporale, che si chiamano Concordati; e il concilio lateranese (1123),
ch'è il primo universale in Occidente, la confermò; poi il secondo
lateranese (1139) rinnovò la scomunica contro chi ricevesse
l'investitura laicale.

In tale accordo il vantaggio restava tutto al poter secolare, perocchè
l'imperatore non recedeva da alcuna delle sue pretensioni, vedevasi
confermato l'alto dominio, e dirigeva le scelte. Ma la Chiesa
sacrificava le eventualità temporali al desiderio di far indipendente lo
spirituale[60]. Dappoi l'imperatore Lotario II rinunziò al diritto di
assistere alle elezioni; e fu rimesso al papa il decidere delle
differenze che in tal fatto si suscitassero; come poco a poco fu tolto
ai principi il goder de' frutti de' benefizj vacanti, e dello spoglio
de' vescovi e abbati defunti.

Duranti questi fatti, l'autorità ecclesiastica dei papi erasi viepiù
ingrandita col restringere quella de' metropoliti, revocare a Roma la
collazione di molti benefizj; riservarsene le annate; sottrarre ai
vescovi la giurisdizione sui conventi e sui beni parrocchiali. Queste
prerogative furono convalidate dalle decretali del falso Isidoro. Così
chiamossi una raccolta di leggi, che non erano state realmente
pubblicate dai papi, ma dove l'autore, tutt'altro che ignorante e
inetto, pare raccogliesse titoli antichi, trasformando in decreti alcune
allusioni del pontificale romano, o relazioni storiche, o brani di
lettere dei papi, dei codici di Teodosio e d'Alarico, della regola di
san Benedetto, del _Liber pontificalis_ e d'altre autorità. Qualche
volta adottò titoli spurj; qualche volta alterò, pure quelle norme
doveano esser conformi alle istituzioni vigenti nella Chiesa, perocchè
furono accolte senza ostacolo, e sinodi e papi le citarono, e altri
compilatori fondaronsi su di esse, finchè al rinascere della critica i
Cattolici le posero in dubbio, ben prima dei Protestanti[61].

Un grave colpo al cristianesimo avea dato l'arabo Maometto, predicando
una religione, desunta dalle credenze ebraiche e cristiane, e colla
pretenzione di semplificarle; asserendo l'assoluta unità di Dio, cioè
escludendo la trinità delle persone[62]; non vedendo perciò in Cristo
che un profeta come Mosè, come Maometto; proibendo ogni rappresentazione
della divinità; indulgendo alla poligamia e alle inclinazioni della
carne, e propagando la sua religione colla spada. Così conquistata gran
parte dell'Asia e dell'Africa, la dinastia degli Aglabiti di Cairoan
venne a invadere la Sicilia (827), e vi piantò lo stendardo del profeta,
che ben presto passò anche sul continente d'Italia.

I Cristiani dovettero allora soffrire persecuzioni dall'intollerante
apostolato musulmano, e probabilmente alcuni avranno abbracciata la
religione de' vincitori. I pontefici ebbero dunque l'impresa e di
salvare i dominj loro da questi nuovi invasori, che minacciavano fin
Roma, e di impedire la diffusione delle loro dottrine e de' loro
costumi. E poichè essi aveano occupato la Terrasanta, teatro della
redenzione e meta di devoti pellegrinaggi da tutto il mondo, i papi
eccitarono l'Europa a muoversi per liberarla, come fecesi nelle
crociate. Queste imprese, ch'erano un indirizzo dato dalla Chiesa alla
forza e al sentimento esuberanti, verso uno scopo religioso e civile,
dovettero ingrandire il potere de' papi che le intimavano, le
benedivano, le dirigevano, e che investivano i principi e i vescovi de'
paesi recuperati.

Di rimpatto la potenza degli imperatori in Italia era stata attenuata
dal costituirsi de' Comuni. Questi aveano poco a poco recuperato i
diritti civili, sostenuti sempre dagli ecclesiastici, e massime dai
vescovi, i quali, ottenendo che le città di loro residenza restassero
immuni dalla giurisdizione dei conti, e sottoposte alla loro propria,
aveano agevolato la costituzione de' municipj. Sempre più rinforzandosi,
questi fondavano l'eguaglianza popolare, eleggevano magistrati proprj,
rendevano giustizia secondo leggi fatte dai loro parlamenti, o
ripristinavano le romane, e faceansi guerra dall'uno all'altro,
deplorabile conseguenza ma pur sintomo di libertà. Gli imperatori o
doveano combattere in Germania per le disputate elezioni, o
campeggiavano in Terrasanta, o cozzavano coi papi per le investiture;
laonde nè potevano sostenere colle loro armi i baroni, nè opprimer i
Comuni, che assodavansi collo spossessare i dinasti vicini.

Quel movimento repubblicano, sebbene originato e favorito dal clero,
riusciva però nulla meno che favorevole all'autorità temporale de'
pontefici. In Francia Abelardo (1079-1142), noto ancor più pe' suoi
malincontrati amori che per l'ardimento filosofico, accoppiando la
dialettica colla teologia, avea voluto far precedere la scienza alla
fede, anzichè considerar quella come uno sviluppo di questa, e la
sottoponeva al giudizio individuale, quasi coll'esame e col dubbio si
progredisse. Lo aveva udito un bresciano di nome Arnaldo, mutatosi dal
mestier delle armi alla cocolla, e ne portò le idee in Italia. Bel
parlatore, cominciò come tutti i novatori dal rimbrottare i costumi del
clero; donde passò a battere la potenza ecclesiastica; repugnare al buon
diritto e al vangelo che il clero possedesse beni, i vescovi regalie; ma
dovrebbero restituire ai principi i possessi che ne aveano ricevuto, e
ridursi all'apostolica, a viver di decime e di spontanee oblazioni. Non
intendendo la libertà nuova, vagheggiava quella che apparivagli ne'
libri classici, blandendo idee che sempre diedero per lo genio al popol
nostro. Piaceva a questo pel dolce suono di repubblica: piaceva ai
signori laici, che teneano feudi dagli ecclesiastici, e speravano
emanciparsene; e formò una fazione detta de' Politici, che dal dir
ingiurie al pontefice passava a negargli obbedienza.

Roma era allora circondata da baroni e da Comuni, che aspiravano del
pari all'indipendenza; dentro era straziata da due fazioni, guidate dai
Frangipani e da Pier di Leone, che pretendeano usurpar i beni delle
chiese, ed eleggere a voglia papi e antipapi. Con costoro ebbe capiglie
Innocenzo II (1130), che costretto andar fuggiasco in Germania, in
Francia, in Inghilterra, ebbe sostegno l'eloquenza di san Bernardo,
fondatore dell'ordine de' Cistercensi. Dall'imperator Lotario ricondotto
a Roma, il papa doveva tenersi munito in Laterano, mentre l'antipapa
Anacleto fortificavasi in Vaticano (1133). Ma ben presto i Normanni che,
colla solita facilità, aveano acquistato le due Sicilie, fecero di
queste omaggio al papa, chiedendogliene l'investitura; poi radunato in
Laterano l'XI concilio ecumenico, ai 2000 prelati raccolti il papa
diceva: «Sapete che Roma è metropoli del mondo; che le dignità
ecclesiastiche si ricevono per concessione del sommo pontefice siccome
feudo; nè altrimenti possono legittimamente possedersi».

Malgrado l'opposizione di san Bernardo, Arnaldo riuscì a ribellare la
città (1141), che gridò la repubblica, e pose un senato di 56 membri,
decretando in nome di questo e del popolo. E un amico di Arnaldo fu
scelto per nuovo papa col nome di Celestino II, ma questi cessò ben
presto dal favorirlo; ed anche il popolo recosselo in sinistro,
dimodochè dovette fuggire, e ricoverarsi a Zurigo. Quivi anticipate le
declamazioni di Zuinglio contro la Chiesa, passò in Francia e in
Germania, sempre inseguito dall'occhio e dalla voce di san Bernardo.

Coi sussidj, che mai non mancano a chi guerreggia la Chiesa, soldò 2000
Svizzeri, e con questa forza venale tornato a Roma, ripristinò la
magistratura repubblicana; e invasato da reminiscenze di libri, rinnovò
i consoli e i tribuni; ideava un ordine equestre, che fosse medio fra il
popolare e il senatorio; al papa non lasciava che i giudizj
ecclesiastici, mentre l'autorità imperiale supremava.

Bastano le più vicine memorie per ricordarci come il popolo romano
s'inebbrii di siffatte idee; e come all'entusiasmo dell'applauso si
accoppii l'entusiasmo dell'ira. Mentre osannavano quell'intempestiva
restaurazione, i Romani gettavansi a furia sulle torri dei baroni, sui
palazzi degli avversi e de' cardinali, e anche sulle loro persone;
abolivano il prefetto della città; negavano obbedienza al nuovo papa
Eugenio III (1145), il quale dovette coll'armi domar quella gente che
san Bernardo qualificava proterva e fastosa, disavvezza dalla pace,
avvezza solo al tumulto; immite, intrattabile, non sottomessa se non
quando le manchi forza di resistere. E questa prevalse, e cacciò il papa
che andò esule in Francia, sicchè Bernardo scriveva: «Ecco l'erede di
Pietro, per opera vostra espulso dalla sede e dalla città di san Pietro;
ecco per le vostre mani spogliati de' beni e delle case loro i cardinali
e i vescovi ministri del Signore. O popolo stolto e disennato! I padri
vostri resero Roma donna del mondo; voi v'industriate di renderla favola
delle genti. Or ch'è divenuta Roma? miratela; un corpo informe senza
testa, una fronte incavata senz'occhi, un volto privo di luce. Apri,
infelice popolo, apri una volta gli occhi, e guarda la desolazione che
ti sovrasta. Come in brev'ora lo splendore di tua gloria s'è offuscato!
fatta sei come vedova, tu ch'eri la signora delle nazioni, la regina dei
regni. Eppur questi non sono che principj de' mali; più gravi calamità
ti minacciano, se più ti ostini nella fellonia» [63].

Intanto i repubblicani invitavano l'imperatore Corrado III, vantando
d'avere operato solo per restituire a Roma l'ecclissato splendore; e
secondo la storia, le prediche d'Arnaldo e il voto de' giureconsulti
classici, voleano riformare lo statuto, assicurando illimitata autorità
al principe. Ma ai nobili premea di conservar le loro prerogative, a
fronte dell'imperatore come del papa; e quando il popolo trucidò il
cardinale di santa Prudenziana (1154), il nuovo papa Adriano IV diede
l'insolito esempio di metter all'interdetto la capitale del
cristianesimo, finchè non ne fosse espulso Arnaldo. Commosso dal vedersi
negati i sacramenti all'avvicinar della Pasqua, il popolo cacciò
Arnaldo, che rifuggì presso un conte di Campania.

Intanto era venuto imperatore di Germania Federico Barbarossa, risoluto
di ripristinar l'autorità imperiale, scassinata in Italia dal
costituirsi de' Comuni, riformare il sistema ecclesiastico, il feudale,
il municipale. Son divulgatissime le costui imprese in Lombardia; nè noi
dobbiamo ricordare se non che, mentre Milano gli resisteva, egli mosse a
Roma per esser coronato.

Quivi trovò in piedi la repubblica istituita da Arnaldo, la quale,
ristretto il papa nella città Leonina, gl'intimava rinunziasse ad ogni
podestà temporale, e s'accontentasse del regno che non è di questo
mondo. I repubblicani speravano prevarrebbe in Federico l'antica
nimicizia contro i papi; ma egli, uom dell'ordine, astiava le
rivoluzioni, e questo slancio della gran città verso la forma che fu
sempre prediletta in Italia, ma che ridurrebbe al nulla la prerogativa
imperiale. Pertanto (1153) avuto nelle mani Arnaldo, lo consegnò al
prefetto imperiale della città. A questo l'esser presente l'imperatore
conferiva pieni poteri, elidendo ogni contrasto de' preti; sicchè egli
fece, come eretico e ribelle, strangolare Arnaldo, ardere in piazza del
Popolo, e gettarne le ceneri nel Tevere. La turba accorse come ad ogni
spettacolo; gli scrittori applaudirono; Goffredo di Viterbo canta:

    _Dogmata cujus erant quasi pervertentia mundum_
      _Strangulat hunc laqueus, ignis et unda vehunt_[64]:

Gunter nel _Ligurino_ dice s'era fatto reo contro ambedue le maestà:

                    _sic læsus stultus utraque_
    _Majestate reum geminæ se fecerat aulæ_;

nè alcun contemporaneo lo compiange, o nega gli aberramenti suoi. Solo
nel secolo passato si cominciò a presentarlo come una vittima della
tirannide papale, come un precursore de' riformatori del cinquecento, o
dei Giansenisti del seicento[65].

Nelle avventure di lui, come in tutto il conflitto che descriviamo, non
fu abbastanza distinta la lotta dei laici coi cherici, da quella
dell'autorità imperiale coll'autorità pontifizia: differenza troppo
notevole. In fondo gl'imperatori, sebbene con maggior misura,
sostenevano quel che oggi la rivoluzione: la Chiesa, congregazione
spirituale, non aver bisogno di temporalità; queste metter ostacolo ai
principi, e però dover cessare, necessaria essendo l'unità del comando,
nè esser vero principe chi ha un superiore. Rispondeasi: la Chiesa
sovrasta a tutti i diritti, perchè è la fonte di questi; nè si dà
diritto quando essa nol voglia riconoscere; esistendo divinamente, e
assolutamente essa non tien conto che di se medesima. La legge,
l'ubbidienza derivano da Dio: dacchè il principe le rompe, perde,
quant'è da lui, il diritto di comandare, e la coscienza il dover di
obbedire. La giustizia è il bene armato, la legge morale armata, sicchè
bisogna rimanga in mani morali e legittime. Più si restringe la Chiesa,
più fa duopo estender la forza che la surroga.

I fautori della Chiesa nominavansi Guelfi; Ghibellini i sostenitori
dell'impero, ma entrambi i partiti riconoscevano un principio superiore
a tutte le rivoluzioni, la distinzione del potere temporale
dall'ecclesiastico, dello spirito dalla legge, della fede dal diritto,
della coscienza dell'individuo dal vigore della società, dell'unità
umana dall'unità civile. Il prevalere d'una di queste tesi porta
necessariamente l'antitesi dell'altra: se la Chiesa si fa democratica
col popolo, l'impero si fa democratico colla plebe: se i Guelfi
stabiliscono l'eguaglianza, i Ghibellini vogliono tutelarla colla legge;
se prevale l'idea della libertà individuale, bisogna frenarla colla
potenza sociale.

Questi partiti si spiegarono massimamente sotto i due Federichi di
Svevia. Il primo credette potere nella gagliarda mano schiacciare le
libertà comunali e la Chiesa: ma a Venezia dovette piegar il collo sotto
al piede del papa, che esclamò, _Super aspidem et basiliscum
ambulabis_[66], e per sua mediazione pacificato colle città lombarde,
riconobbe l'indipendenza di queste, e andò a morire in Terrasanta.

La sua discendenza rinnovò il cozzo coi papi, anche per l'eredità della
contessa Matilde, sicchè essi favorirono l'elezione di Ottone di
Baviera. E questi, davanti a tre legati pontifizj prestò questo
giuramento (1201):

«Io Ottone, per la grazia di Dio, prometto e giuro proteggere con ogni
mia forza e di buona fede il signor papa Innocenzo, i suoi successori e
la Chiesa romana in tutti i dominj loro, feudi, diritti, quali sono
definiti dagli atti di molti imperatori, da Lodovico Pio sino a noi; non
turbarli in quel che già hanno acquistato; ajutarli in quel che lor
resta ad acquistare, se il papa me lo ordini quando sarò chiamato alla
sedia apostolica per la corona. Inoltre presterò il braccio alla Chiesa
romana per difendere il regno di Sicilia, mostrando al signore papa
Innocenzo obbedienza e onore, come costumarono i pii imperatori
cattolici fino a quest'oggi. Quanto all'assicurare i diritti e le
consuetudini del popolo romano, e delle leghe Lombarda e Toscana,
m'atterrò ai consigli e alle intenzioni della santa Sede, e così in ciò
che concerne la pace col re di Francia. Se la Chiesa romana venisse in
guerra per cagion mia, le somministrerò denaro secondo i miei mezzi. Il
presente giuramento sarà rinnovato a voce e in iscritto quando otterrò
la corona imperiale».

Ai Tedeschi spiacque siffatta sommessione; altrettanto sarebbe dovuta
gradire agli Italiani, de' quali assicurava l'indipendenza come della
Chiesa; ma ben presto Ottone, venuto qua co' suoi Tedeschi, disgustò i
nostri e il papa, che lo scomunicò, e gli eresse incontro Federico II,
nipote del Barbarossa. Questo allievo e favorito dei papi, ben presto
divenne il più dichiarato loro avversario, e ravvivò la lotta delle
investiture, colle vicende che in altri lavori noi divisammo più che non
occorra in questo speciale.

Innocenzo III, uno de' pontefici più insigni per scienza e virtù,
convocò il XII concilio ecumenico lateranense (1215), dove assisteano
quattrocendodici vescovi, ottocento abati, ambasciadori di tutta
cristianità; vi fu letto un discorso sulle prerogative del papa, e
acciocchè anche i laici lo comprendessero, venne ripetuto in spagnuolo,
francese, tedesco; fu esposta la dottrina cattolica contro Albigesi e
Valdesi ed altri eretici, scomunicando il signore che non purga il suo
paese da questi: colla parola _transustanziazione_ si espresse il
cambiamento operato nell'eucaristia: fu imposto a tutti i fedeli di
confessarsi e comunicarsi almeno alla Pasqua.

Innocenzo attese a riformar la costituzione interna della Chiesa
mediante lo spirito mistico con cui i Francescani operavano sulle classi
basse, e i mezzi legali con cui i Domenicani difendeano la società
feudale e religiosa. Onde far che le istituzioni civili non si
togliessero dall'ombra del trono papale, e impedire che la società laica
invadesse la ecclesiastica, volle ridurre in atto i concetti di Gregorio
VII intorno alla supremazia del papa. Era allora dottrina comune ai
canonisti e ai politici che tutta la cristianità gravita attorno a due
centri: il papa e l'imperatore, delegati da Dio a governar le cose
spirituali e temporali. Nessun altro ideale conosceasi in fatto di
governo, e se ne valeano i due poteri per impedir sia le usurpazioni
dell'uno sull'altro, sia le pretensioni de' baroni o de' cittadini;
l'eresia al par della ribellione: due mali (dice Pier dalle Vigne) cui
la Provvidenza preparò non due rimedj ma un solo sotto duplice forma: il
balsamo della potenza sacerdotale e la forza della spada imperiale.

Tale era dottrinalmente la quistione: ma nel fatto ciascuno di questi
due fanali della via sociale aspirava a splender unico; e si
osteggiavano colle armi e colle scomuniche. Ma due podestà, diverse
eppure non opposte, con idee e linguaggio differenti, non possono
intendersi, sicchè nè la violenza riesce nè la discussione.

Federico II, ricco delle doti più belle e più ammirate, dotto, poeta,
guerriero, legislatore, a guisa dei re moderni abborriva le libertà
municipali, e la religione voleva ridurre a ramo dell'amministrazione.
Pel primo scopo lungamente contese colle repubbliche dell'Italia
superiore, e se non riuscì a spegnerle, impedì si estendessero anche al
resto d'Italia, e costituissero l'intera penisola in un sistema, che
potea divenir modello all'Europa e cambiarne i destini.

Uomo d'ordine, vide negli eretici dei disobbedienti e ribelli, e
condannò senza esame le sêtte dualiste, ridestando le più severe leggi
imperiali. Fece il solenne trasporto delle reliquie di _san_ Carlomagno:
onorò quelle della _buona santa_ Elisabetta d'Ungheria, sul cui capo
posò una corona d'oro, attestandone pubblicamente i miracoli. Pure dai
papi è tacciato di eresie; ma quali fossero non è precisato.

Veneratore della civiltà pagana, usava e abusava dei titoli divini che
l'adulazione del basso impero aveva attribuiti agli imperatori. A suo
figlio Corrado diceva «stirpe divina del sangue de' Cesari», e _diva
mater nostra_ alla regina Costanza; i suoi cortigiani applicavano a lui
frasi scritturali: Terra promessa, Betlem della marca d'Ancona la città
di Jesi ove nacque: egli il giusto disceso dalle nubi, e su cui i cieli
versano la rugiada; egli il Signore a cui avviarsi camminando sulle
acque; egli _antistite_, cooperatore e vicario di Dio, immagine visibile
dell'intelligenza celeste. Pier dalle Vigne suo segretario era
denominato suo primo apostolo, nuovo Pietro, destinato a confermar la
fede altrui, dacchè l'imperatore gli disse: «Pietro, poichè tu mi ami,
pasci le mie pecorelle»; eretto a fronte al falso vicario di Cristo, per
esser vicario vero governando secondo la giustizia, istruendo,
riformando per mezzo della fede; su questa pietra angolare fondasi la
nuova Chiesa imperiale (_in cujus petra fundatur imperialis ecclesia_);
su lui riposò Augusto quando celebrò la cena co' suoi apostoli; ciò
ch'egli chiude nessun altro apre; nessun chiude ciò ch'egli aperse:
Pietro di Galilea rinegò tre volte il suo maestro, Pietro di Capua non
v'è pericolo che neghi il suo, neppur una volta[67].

Così da un lato profanavansi le memorie sante, dall'altro tornavasi
verso quell'antichità, a cui non repugnava la pretensione di governar le
coscienze non meno che i corpi, e Federico fantasticava una supremazia
religiosa, simile a quella degli imperatori greci e dei musulmani, che
congiungevano i due poteri; e invidiava Vatace imperator d'Oriente, che
nulla aveva a temere dalla indipendenza de' preti, e lo persuadeva a non
acconsentire alla riunione della Chiesa greca colla romana che era
scismatica. E poichè sentiva di non bastare a lottar col papa, divisava
spartire la cristianità in tante Chiese nazionali, dove il re fosse
anche pontefice, e così il conflitto divenisse impossibile.

Tutto ciò sembra costituirlo quel che oggi diremmo un materialista
incredulo, o se vogliasi, un politico indifferente; difetto ben raro in
quei secoli. Raccontano che, traversando un campo spigato, dicesse ai
suoi seguaci: «Badate a non far guasto, giacchè quei grani potrebbero
divenire corpo di Cristo». E veduta la Palestina, esclamò: «Se Dio
avesse conosciuto Napoli, certo non sceglieva questa per terra
prediletta». E metteva in burla il parto della Vergine, il viatico ed
altri dogmi, quasi repugnassero alla ragione e alla natura.
Scandolezzava poi col tener a tavola ambasciadori musulmani insieme coi
vescovi; guardie arabe custodivano il suo corpo e le sue fortezze;
odalische allietavano i suoi riposi abbelliti da rarità orientali e
dalle voluttà che avea vedute presso gli emiri di Sicilia e gli sceichi
dell'Asia; i Musulmani stessi lo consideravano come un loro credente,
_perchè educato in Sicilia_, e un d'essi avendo, in presenza di lui,
proferito un versetto del Corano che nega la divinità di Cristo, egli
vietò di infliggergli alcun castigo.

Si disse che egli avesse chiamato Mosè, Cristo e Maometto tre impostori,
e l'asseriva Gregorio IX scomunicandolo. Nell'abitudine del medioevo di
atteggiare ogni idea in un fatto, il motto trasformossi in un libro _Dei
tre impostori_. Quest'opuscolo venne attribuito a chiunque voleasi
denigrare: ad Averroé, a Federico II, a Pier dalle Vigne, ad Arnaldo di
Villanuova, a Bonifazio VIII, al Boccaccio, al Poggio, all'Aretino, al
Machiavello, al Pomponazio, al Cardano, all'Ochino, al Campanella, a
Giordano Bruno, al Vanino, per non dir che dei nostri, ma da nessuno fu
veduto. Veramente perirono anche i libri de' Gnostici, de' Manichei,
degli Albigesi: distruzione non difficile quando mancava la stampa;
anche dopo inventata questa perirono alcune opere, come quella del
_Sacrifizio di Cristo_ di cui appena testè si fece lo scoprimento: pure
il libro _Dei tre impostori_ noi crediamo non esistesse mai, ma
simboleggiasse l'incredulità materiale, derivata dagli Arabi.

L'origine stessa della costoro religione era un'eresia; prendeano a
edificare una terza Chiesa accanto alla giudaica e alla cristiana; molti
filosofi di quella gente consideravano le tre siccome pari, e siccome
sviluppo l'una dell'altra; di tutte con egual libertà discutevano, e con
maggiore il _gran commentatore_ Averroé, che tratta di ciarlieri i
teologi, e di fantasie le dispute su qualsiasi religione.

Tormentato dalla febbre del sapere, Federico lo cercava interrogando
anche i sapienti musulmani. Ad essi nel 1240 presentò varie quistioni,
sull'eternità del mondo, il valore e numero delle categorie, la natura
dell'anima, il metodo che conviene alla metafisica e alla teologia. Non
soddisfatto da alcuno, s'indirizzò al califo almoade Rascid per sapere
ove dimorasse Ibn Sabin di Murcia, e saputolo, mandògli quelle dimande.
Il dotto arabo rispose come un pedante che vuol mostrare più scienza che
non abbia, e finge esser costretto a dissimulare il troppo più che sa; a
tu per tu coll'imperatore, o con sapienti da lui mandati, direbbe altre
cose secrete, perocchè, soggiunge, se i dottori fossero certi che io
risposi a certi punti, mi guarderebbero con orrore, e non so se Dio
colla sua bontà e sapienza mi camperebbe dalle loro mani[68].

L'eresia di Federico era più pratica, e consisteva nel voler sostituire
se stesso al papa, usurpare le funzioni del sacerdozio, far moneta coi
vasi sacri, deporre e istituir prelati, e da questi pretendere segni di
sommessione e quasi d'adorazione; e mentre sprezzava la Chiesa perchè
non fa più miracoli, voleva ricondurla alla semplicità primitiva.

Per ciò, e per aver giurato di andare alla crociata, poi mentito;
andatovi poi, aver patteggiato co' Musulmani, anzichè sterminarli,
Gregorio IX lo scomunicò. Federico s'appella a un concilio generale, e
Gregorio lo convoca a Roma (1241), poi Innocenzo IV un altro a Lione
(1245), ove la Chiesa riunita, e per essa il vicario di Cristo,
dichiarano Federico convinto di sacrilegio ed eresia, scaduto
dall'impero, dispensati i sudditi dall'obbedirgli. Pier dalle Vigne avea
composto un trattato _De consolatione_, uno _De potestate imperiali_, e
credesi il libello _Paro figuralis_, ove nel pavone raffigura Innocenzo
IV al concilio di Lione, circondato di colombe, tortore, oche, anitre,
passeri, rondini, figuranti i cardinali, i vescovi, gli abati d'ogni
colore, i cittadini, i mendicanti; il gallo rappresenta il re di
Francia, la pica i Guelfi, il corvo i Ghibellini; l'aquila l'imperatore;
gli uccelli grifagni Tedeschi, Siciliani, Spagnuoli. Il libercolo non
trae valore che dall'opportunità, ma mostra come le nazioni d'Europa non
fossero così estranie fra loro, come darebbe a supporre la asserita
barbarie; e che già la letteratura militante elaborava l'opinione
pubblica. In fatti Federico le proprie discolpe diramò ai principi,
mostrandosi eretico appunto nell'atto che voleva scolparsene, poichè gli
incitava contro il papa: «Come mai soffrite d'obbedire a figli di vostri
sudditi? La Chiesa è divenuta affatto mondana; i suoi ministri,
inebriati delle delizie terrestri, non badano guari al Signore;
uniamoci, e vigiliamo insieme, affinchè, privati d'ogni superfluo,
costoro servano all'Altissimo, contenti di poco... Assisteteci contro la
superbia di questi prelati, acciocchè possiamo rassodar la Chiesa
dandole le guide più degne, e riformare pel suo bene e per la gloria di
Dio, com'è nostro dovere. Ve' come essi impinguano di limosine! Gonfi
d'ambizione, aspettano che tutto il Giordano coli nelle loro bocche.
Quanto denaro risparmiereste sbrattandovi da codesti scribi e farisei!
ai quali se tendete la mano, essi pigliano tutto il braccio; e voi
somigliate all'uccello preso nella ragna che, più cerca fuggire, più
s'accalappia. Intenzion mia fu sempre ricondurre gli ecclesiastici, e
principalmente i più grandi, a tale stato che perseverino sin al fine
nelle vie che furono quelle della Chiesa primitiva, menando una vita
apostolica, e mostrandosi umili come Gesù Cristo[69]. Noi crediamo far
opera di carità togliendo a costoro i tesori di cui sono satolli per
loro eterna dannazione».

Ipocrito! se tanto ti sta a cuore la loro salute, perchè non ne lasci a
loro stessi la cura? perchè inviti a spogliarli, come poi farà Lutero?
Questi pure griderà di tornar la Chiesa alla purità primitiva, e con ciò
provocherà tre secoli di guerre e dissidj. E come lui, Federico seminava
il concetto di nazionalizzar le Chiese in tutta Europa; e già in
Germania, sia per favorire al loro tedesco, sia per l'antica avversione
alle cose italiane, varj vescovi e capitoli più non badavano alle
ordinanze pontifizie, e persone senza nome giravano liberamente dicendo:
«Che scomuniche? che papa? Egli è così tristo, che neppur s'ha da
parlarne; piuttosto predicate per Federico imperatore e suo figlio
Corrado; essi perfetti; essi re galantuomini».

Di sottomettere la Chiesa allo Stato fece Federico il tentativo nel
regno delle Sicilie, ove già la dominazione de' Greci e degli Arabi
aveva abituato a una tal condizione di cose. I Normanni eransi provati a
delimitare i mutui poteri mediante que' concordati, che il nostro secolo
bestemmia senza pur conoscerli, e a cui vuol sostituire la formola
assurda della assoluta indipendenza delle due potestà. I trattati
conchiusi coi due Guglielmi, con Tancredi, con Costanza imperatrice
emanciparono più o meno la società civile; ma Federico, infatuato della
propria persona e della propria autorità, cercò sottrarnela affatto;
negò al papa l'omaggio che doveagli come re di Sicilia; vi mutò leggi,
crebbe tributi, levò soldati senza consenso del pontefice. Per ricolpo
Innocenzo IV pubblicò più tardi la famosa bolla 8 dicembre 1248, che
tendeva ad assorbir lo Stato nella Chiesa, escludendo ogni intervenzione
laica dalla nomina de' prelati, dispensando questi dal giuramento al
sovrano e dalla giurisdizione laica, civile o criminale; autorizzando i
possessori di beni ecclesiastici a fortificar i castelli, rialzare le
ville, ripopolare le distrutte, senza bisogno di regia placitazione.

L'imperatore rispose con supplizj, paragonando ad eretici i fautori del
papa, e sè stesso al profeta Elia che purgò Israele dai sacerdoti di
Baal; e così sotto pena di morte si dovette riconoscere che solo capo
della Chiesa è il capo dello Stato.

Il popolo non aveva mezzo d'esprimere le sue proteste, e i cortigiani,
che soli scrissero, ci dicono come fosse lietamente obbedito
l'imperatore, rappresentante del Dio vivo; e dalle stesse loro
adulazioni traspare come, senza innovar il dogma, Federico II tendesse a
render il papa cappellano dell'imperatore. Se fosse riuscito, l'aquila
tedesca avrebbe surrogata la croce italiana, e tutta Europa avrebbe
presentato il tristo spettacolo che scorgesi a Costantinopoli e a Mosca;
la podestà spirituale serva alla temporale; il papa ridotto a registrare
i decreti di Cesare; il quale, come il czar o come il sultano, avrebbe
avuto impero assoluto sul clero e sui laici. Un papa che obbediva a un
imperatore avrebbe cessato d'ispirare fiducia o d'imporre riverenza ai
paesi estremi: Toledo e Reims, Cantorbery e Vienna avrebber preso per sè
porzione dell'autorità di esso; tutti i patriarchi, tutti i principi
ecclesiastici di Germania avrebbero voluto dirsi pari al pontefice; il
quale si sarebbe trovato ridotto a null'altro che figurare in qualche
cerimonia, e disputare sulla consustanzialità e sul _filioque_.

Roma lo vide: vide come quest'esempio sarebbe funesto in tutto
l'Occidente, e sostenne la lotta dei Lombardi, di Venezia, di Genova
contro Federico. Persuaso egli che bisognava colpir la testa, si diresse
sopra Roma, ma il popolo la difese, e salvò il poter temporale e con
esso l'indipendenza del papa, e respinse Federico anche quando due altre
volte vi si accostò.

Vinto sul terreno politico, invase il religioso, cercando sottrarre al
papa il governo delle anime; cercò tirar dalla sua i frati mendicanti,
carezzando il loro generale frate Elia, ma non riuscì: fomentò gli
eretici, sol perchè avversi a Roma, e così propagavasi anche in Italia
la negazione. Pure il popolo ascoltava al papa, suo rappresentante; e ai
frati e ai preti, immediati suoi consiglieri e amici, e a sant'Ambrogio
Sansedone, a santa Rosa da Viterbo, a sant'Antonio da Padova, al beato
Giordano Forzaté, ad altri che Federico perseguitava con armi, legulei e
carceri. Poi Dio mandò al superbo il flagello dei re, il sospetto; e
credendosi tradito da amici e parenti, mandò al supplizio molti e lo
stesso Pier dalle Vigne: e benchè fosse un de' più insigni talenti del
medioevo, e durasse trentadue anni d'impero, nulla compì di grande,
perchè, com'ebbe a dire il contemporaneo san Luigi di Francia, «fe
guerra a Dio coi doni suoi»: e al suo sepolcro il popolo guardava tra
meraviglia e spavento, riflettendo che sarebbe stato senza pari sulla
terra «se avesse amato l'anima sua».

Sulla sua discendenza parve pesare l'anatema, trovandosi a guerra coi
popoli e tra loro. Manfredi, bastardo di Federico, usurpato il regno di
Sicilia, periva nella battaglia di Benevento; Corradino, ultimo di quel
sangue, moriva sul patibolo di Napoli. Il nome di Federico II restò fra
gli antesignani della riforma: nel secolo seguente un cronista svizzero
ne invocava e prediceva la resurrezione per riformar la Chiesa; i primi
apostoli del protestantismo si giovarono degli argomenti di lui e di
Pier dalle Vigne. Un riscontro moderno possiamo trovargli in Enrico
VIII, che al luogo di Pier dalle Vigne ebbe Tommaso Cromwel, e che, al
par di Federigo, proclamava lo scisma da una parte, dall'altra bruciava
gli eretici: ma l'opinione al tempo di Federico era volta
tutt'altrimenti, e ne vennero infiniti mali al suo secolo e lo sterminio
della sua famiglia. Il patetico fine di questa dee compatirsi da tutti,
può deplorarsi dagli avvocati della monarchia assoluta e del diritto
divino dei re, ma i liberali dovran riconoscere che essa fu osteggiata
per la libertà del popolo, per l'indipendenza delle varie nazioni, la
quale sarebbe dovuta soccombere a un impero che avesse assorbito anche
la potestà spirituale. Che i papi trascendessero lo credette fin il pio
re san Luigi, ma furono stromenti della Provvidenza a un grande scopo,
il progresso civile, e la costituzione delle nazionalità[70].

Spenta la famiglia di Svevia, al concilio ecumenico IV di Lione (1274)
comparve un messo di Rodolfo d'Habsburg, povero conte dell'Argovia che
era stato eletto imperatore, e che non avendo puntigli ereditarj,
sentiva l'opportunità di terminar questo litigio, ripullulante da 70
anni. Giurò dunque adempier le promesse d'Ottone IV e Federico II;
confermava al papa le antiche donazioni del paese da Radicofani a
Ceprano, oltre l'Emilia, la Marca d'Ancona, la Pentapoli, l'eredità
della contessa Matilde e l'alto dominio sulla Sicilia, la Corsica, la
Sardegna, rinunziando alle terre disputate fra l'impero e la Chiesa; non
accetterebbe tenute ecclesiastiche nè cariche nello Stato Romano se non
assenziente il papa.

La Chiesa assicuravasi dunque l'indipendenza, e sugli imperatori
riportava una vittoria ben più vistosa che l'altra volta, ma non più
profittevole. Attesochè cessava l'importanza che i papi traevano
dall'opporsi al dominio tedesco, e i Guelfi divennero un partito, non
propugnatore dell'indipendenza nazionale, ma di certe idee o certe
persone, e facilmente stromento de' prepotenti e degli scaltriti.
Aggiungi che, nella contesa, le reciproche ragioni si eran portate al
tribunale del pubblico, che ormai pretenderebbe giudicarne.
 Gregorio VII, nella famosa lettera al vescovo di Metz, non esita a
mettere il papa di sopra dei re. «Questa dignità di monarca, inventata
da' pagani, non dev'essere soggetta all'eterna autorità di san Pietro,
che la misericordia di Dio ha depositata in mano dell'uomo per salute
de' redenti? Re, principi, duchi, imperatori hanno ereditato questi nomi
pomposi da uomini dannati eternamente, i quali con rapine, perfidie,
violenze, assassinj, esercitarono sopra i loro simili l'esecrando
diritto del forte, e fatti despoti dominavano con tirannico orgoglio.
Chi può dubitare che i ministri della Chiesa, i sacerdoti di Cristo, i
successori di Pietro devano esser venerati per padri e maestri dei re,
dei popoli, del genere umano?... Un semplice esorcista è rivestito
d'un'autorità superiore a qualunque principe, perchè discaccia gli
spiriti maligni. Il pio sacerdote governa i suoi simili a salute
dell'anime loro, ad onore e gloria di Dio: mentre i potenti del mondo
non regnano che per soddisfar all'orgoglio ed a materiali passioni. Un
monarca cristiano, quando giace sul letto di morte, implora l'assistenza
del prete che gli rimetta i peccati, e salvi da Satana, e lo guidi dalle
tenebre agl'eterni splendori: vedeste mai un prete o un laico in agonia
rivolgersi al suo re? Qual principe della terra si arroga di riscattare
un'anima dall'inferno in virtù del santo battesimo? E ciò che forma la
sublimità della religione cattolica, il mistero che gli angeli
contemplano e le potenze infernali paventano, dov'è il monarca che possa
con una sola parola creare il corpo e il sangue di Cristo? Chi dunque
dubiterà che l'autorità del pontefice non sovrasti a quella del re?
Quegli non cerca che le cose di Dio, e vive austero fra le vanità della
terra; questi si occupa solo del proprio interesse, e opprime i fratelli
a danno della propria salute. Quegli è membro del corpo di Cristo;
questi dell'angelo della menzogna. Quegli rinnega i suoi appetiti,
macera il corpo per regnar un giorno con Dio: questi regna quaggiù per
esser in eterno schiavo di Satana. Appena qualcuno ne troviamo che sia
stato virtuoso e prudente. Chi di loro ebbe il dono de' miracoli come
Antonio, Benedetto, Martino? Ma la santa sede conta da Pietro in poi
cento vescovi ascritti alla milizia celeste, ecc.». [59] L'agosto 1098
tenevasi un concilio a Roma, e 8 cardinali, 4 vescovi, 4 preti, fautori
dell'antipapa, firmarono una lettera sinodale «a tutti quelli che temono
Dio ed amano la salute della repubblica», per premunirli contro le
eresie introdotte o rinnovate da Ildebrando; le quali erano il celibato
de' cherici e il divieto delle investiture laicali.

[60] La condizione a cui si sarebbe ridotta l'Europa se la spada fosse
prevalsa al pastorale, può argomentarsi da quella d'un paese che ora fa
molto parlare, per la speranza di riunirla alla Chiesa nostra, la
Bulgaria. Il Turco lascia eleggere il clero ai Cattolici, ma vende le
più alte dignità. Il patriarca che comprò per 400,000 lire l'alto suo
seggio, rivende i vescovati fin per 50,000; questi fan mercato coi
papassi o curati, che possono accumulare fin 15 o 20 cure. Così tutto va
all'incanto, e quello cui meno si bada è il merito o il servizio delle
anime. Chi compra cerca rimborsarsi con tutti i mezzi. Uno de' mezzi è
il divorzio, pel quale richiedesi una dispensa costosa, onde non
l'ottengono che i ricchi. Pei poveri ci son altri ricavi. Se per qualche
sopruso si fa appello al patriarca, il vescovo ne compra la connivenza;
se le plebi minacciano diventar cattoliche, il patriarca punisce, cioè
cambia di posto il vescovo: e così la tirannia del sultano vien a pesare
fin sugli infimi: e i vescovi, invece di rivelare al popolo i diritti
che acquistò cogli ultimi atti del Tanzimat, del Hatti-Scerif, del
Hatti-Humayum, glieli nascondono attentamente.

[61] Quelle false decretali, che per lungo tempo si dissero inventate a
Roma, diffuse in Ispagna, e di là nel mondo, introducendo nuovi canoni e
diritto nuovo per consolidare l'autorità dei papi a scapito di quella
dei vescovi, apparvero tutt'altro a leali cercatori, protestanti e
cattolici. La prima indagine avrebbe dovuto cadere sul corpo del
delitto, e si provò che tutti aveano discorso senza conoscerle sia nei
testi, sia nell'unica informe edizione fattane da Merlin nel 1530.
Un'esatta descrizione ne porse il dottore Philipps: poi l'abate Migne le
stampò nel vol. CXXX della sua _Patrologia_, con una dissertazione del
dottore Denzinger professore a Wurtzburg.

Risulta di là che la Spagna non le conobbe mai; che fino al secolo XI
uscente non ebbero mai autorità in Italia: a tal segno che nel 1085 il
cardinale Otto, il quale fu poi Urbano II, incontrandone primamente
alcune in un concilio tedesco, le ripudiò con disprezzo: che l'opera fu
compilata in Germania, probabilmente da Benedetto Levita, cherico
dell'arcivescovo di Magonza Autcario, verso l'834.

Quanto al fondo, le decretali non toccano pur un punto che già non fosse
stabilito; e scopo loro è di sorreggere i diritti de' prelati a fronte
de' metropoliti, cioè sostenere l'indipendenza de' vescovi, anzichè
ringrandire il potere pontifizio.

[62] Al contrario de' nostri, la quistione eterna della libertà e della
predestinazione fu la prima che i teologi maomettani dibattessero: e i
Kadariti, sostenitori della libertà, e i Giabariti, o Predestinaziani,
precedettero le discussioni sugli attributi di Dio.

[63] _Epistola_ 243.

[64] _Pantheon_ 464.

[65] Arnaldo è diventato un mito, e in conseguenza la storia di lui fu
oscurata peggio che mai, principalmente a' nostri tempi: e chi lo
difendesse viene stampato eretico dagli esagerati d'una parte,
gesuitante dagli esagerati dell'altra chi l'incolpasse: arti abituali
colle quali il secolo nostro pretende arrivare alla verità. Metter nè un
Lutero nè un Ciciruacchio al XII secolo è anacronismo, quanto il metter
all'età nostra un san Pietro o un san Francesco d'Assisi. I nostri
Ghibellini che volevano umiliare il papa, non per questo erano ligi
all'imperatore germanico; che se a questo si attaccavano i tirannelli
per prepotere nelle città e per uccidere la libertà comunale, i
pensatori volevano, o almeno ideavano, un imperatore romano che stesse
in Italia. Lo dice chiaro anche Dante, che pure si appassionò per Enrico
VII; perchè sempre gli Italiani, da Narsete sino a Felice Orsini,
sperarono liberarsi dagli stranieri per mezzo degli stranieri. Forse i
Romani, e Arnaldo con essi, avevano sperato di sbalzar il papa
coll'opera di Federico, il quale, come se ne vanta il suo cugino e
storico Ottone di Frisinga, qui portò _pro auro arabico teutonicum
ferrum; sic emitur a Francis imperium_: ma il prefetto della città, che
in occasione delle prediche di Arnaldo era stato insultato e peggio, fe
prendere questo bresciano, e giustiziare.

Il contemporaneo Geroldo di Reichersperg (nel libro I _De investigat.
Antichrist. ap._ GRETSER, _Prolegomena ad scriptores adversus
Waldenses_, _cap._ 4) dice: _Quam ego vellem pro tali doctrina sua,
quamvis prava, vel exilio vel carcere, aut alia pœna præter mortem
punitum esse, vel saltem taliter occisum, ut romana Ecclesia sive curia
ejus necis quæstione careret! Nam, ut ajunt, absque ipsorum scientia et
consensu a præfecto urbis Romæ, de eorum custodia in qua tenebatur
ereptus, ac pro speciali causa occisus ab ejus servis est. Maximam
siquidem cladem ex occasione ejusdem doctrinæ idem præfectus a romanis
civibus perpessus fuerat; quare non saltem ab occisi crematione et
submersione ejus occisores metuerunt quatenus a domo sacerdotali quæstio
sanguinis remota esset. Sed de his ipsi viderint, sane de doctrina et
nece Arnaldi idcirco inserere præsenti loco volui, ne vel doctrinæ ejus
pravæ, etsi zelo forte bono, sed minori scientia prolata est, vel ejus
necis perperam actæ videar assensum prœbere_.

Del resto, in quei giorni il papa ed i cardinali erano affatto in
arbitrio del Barbarossa, che giunse fin a portarli via: e il suddetto
Ottone di Frisinga dice: _Mane facto, quia victualia nobis defecerant,
assumpto papa et cardinalibus cum triumpho victoriæ læti discessimus_
(p. 989 dell'edizione del Muratori).

Meglio del Tamburini e d'altre meschinità dei Giansenisti del secolo
passato, vedi H. FRANKE, _Arnold von Brescia und seine Zeit_. Zurigo
1852.

[66] Questo fatto è vero? Lo negano i più, quasi un'insolenza, a torto
imputata al papa: sì poco conoscono i tempi! lo sostenne il benedettino
Fortunato Olmo in un curioso opuscolo: _Historia della venuta a Venetia
occultamente nel 1177 del papa Alessandro III e della vittoria ottenuta
da Sebastiano Ziani doge_. 1629. Ripigliò questo assunto Carlo Lodovico
Ring nel _Saggio storico per illustrare un fatto finora messo in dubbio,
della vita di due contemporanei, entrambi aspiranti alla Signoria del
mondo_ (tedesco). Stuttgard 1835.

[67] Son passi dei documenti raccolti da Huillard Bréolles nella _Vie et
correspondance de Pierre de la Vigne, avec une étude sur le mouvement
reformiste du XIII siècle_, Parigi 1865. E per non citare i cattolici,
vedasi _History of Frederick the second_, by T. L. KINGTON. Londra 1862,
2 vol.

[68] Col nome di _Questioni siciliane_ furono trovati nella biblioteca
di Oxford, e li pubblicò Michele Amari nel _Journal Asiatique_, 1853, p.
240.

[69] _Semper fuit nostræ voluntatis intentio, clericos cujusque ordinis,
præcipue maximos, ad illum statum reducere quales fuerunt in Ecclesia
primitiva, apostolicam vitam ducentes et humilitatem dominicam
imitantes_.

[70] Brunetto Latini dice di Federico II: «Les cuers ne hacit à autre
chose fors que a estre sires et souverains de tout le monde. Il cuidoit
bien par lui et par ses filz sousprendre tot l'empire et la terre tote,
en tel manière que ele n'issist jamais de leur subjection. _Tesoro_». L.
i.




DISCORSO IV.

I PATARINI. GLI ORDINI MENDICANTI. LA SCOLASTICA.


Sebbene i nostri non s'ingolfassero in tante sottigliezze e sofisterie
intorno alla divinità, alla natura sua, a' suoi attributi, quanto gli
Orientali, più vicini a quell'India dove pajono naturali l'ascetismo, la
contemplazione e l'idealità, pure, dall'impero greco, ove sempre vivea,
trasmetteasi anche in Italia l'eresia, proveniente dall'antica Gnosi, e
a guisa d'un vulcano dava fumo di tratto in tratto, come sentimento
però, anzichè come idea pura. Claudio, di nazione spagnuolo, in Francia
diresse la scuola istituita poco prima da Carlomagno, e predicava, e
commentava le divine scritture, onde Lodovico il Pio lo propose a
vescovo di Torino verso l'820. Quivi cominciò dal solito titolo di
correggere abusi e superstizioni; e dicendo non dover le immagini
usurpare il culto che a Dio solo è dovuto, le toglieva; spezzava le
croci; non più feste di santi; non più lampade nelle funzioni, non
pellegrinaggi a Roma; dal che passò anche a sostenere errori intorno
alla divinità del Verbo. Il popolo suo ed i vicini gliene vollero male;
Pasquale I lo disapprovò; molti scrissero sin dalle Gallie e
dall'Irlanda, per difendere l'antica consuetudine, distinguendo il culto
reso ai santi e agli angeli da quello alla divinità; adunatosi un
sinodo, Claudio ricusò intervenirvi, chiamandolo _congregationem
asinorum_. Morì del 830, e quanto riprovata dai Cattolici, tanto la sua
memoria fu poi esaltata dai Protestanti, che, per la smania di darsi
antenati, pretesero vedervi il fondatore della Chiesa valdese. Dalle
confutazioni fattene allora non appare ch'egli negasse la presenza
reale, o la transustanziazione, nè alcuno de' sacramenti, nè la primazia
de' pontefici, nè asserisse la privata interpretazione delle sacre
scritture, che sono i fondamenti del protestantismo.

A mezzo il secolo IX, Pietro vescovo di Padova scoprì nella sua diocesi
una setta che ghiribizzava sulla Redenzione, e che solo cinquant'anni
dopo fu dissipata dal vescovo Gozzelino. Nel mille, a Ravenna un
Vilgardo sosteneva che la verità sta nei detti di Orazio, Virgilio,
Giovenale, e si hanno a preferire ai dogmi cattolici[71].

Eriberto da Cantù, operosissimo arcivescovo di Milano dal 1018 al 1045,
seppe che alcuni eretici tenevano convegni nel castello di Monforte
presso Asti, e citatone uno di nome Gerardo, l'esaminò sulla loro fede.
La risposta fu: «Crediamo nel Padre, nel Figliuolo e nello Spirito
Santo, che soli hanno la facoltà di sciogliere e legare; e il Padre è
l'eterno, in cui e per cui tutte le cose sono; il Figliuolo è lo spirito
dell'uomo, cui Dio amò; lo Spirito Santo è l'intelletto delle scienze
divine, dal quale tutte le cose sono regolate: non riconosciamo il
vescovo di Roma o verun altro, fuori d'un solo che quotidianamente
visita i nostri fratelli per tutto il mondo, e gli illumina; e quand'è
mandato da Dio, presso lui si trova il perdono dei peccati. Osserviamo
la castità, benchè ammogliati; non mangiamo carne; digiuniamo
strettamente; leggiamo ogni giorno la Bibbia; molto preghiamo, e i
nostri _maggiori_ s'alternano dì e notte nella orazione. I beni teniamo
comuni; e il morir ne' tormenti ci è dolce per isfuggire i castighi
eterni».

Di quest'eresia conobbe i pericoli l'arcivescovo, tanto che menò contro
Asti i suoi vassalli, e presi per forza i miscredenti, nè potendo tutti
indurli a ritrattarsi, non potè impedire che la nobiltà milanese li
mandasse al fuoco, ch'essi subirono come un martirio. Ciò è riferito da
Landolfo Seniore[72], specie di spirito forte, al quale, come dicemmo,
non possiamo concedere troppa fede; e certamente è fantasia di lui
questo discorso.

Nella lotta fra gl'imperatori e i pontefici, l'opposizione a questi o
risolvevasi in eresia, o almeno scassinava l'autorità pontificia. Tra
quelle feconde contese ridestosi, il popolo veniva ad accampare
gl'interessi e i diritti proprj là dove prima non discuteano che baroni,
capitani e re. Allora, nel punto di smarrirsi, vie meglio si pronunzia
il carattere di quel medioevo, cui i gran savj credono poter dispensarsi
dallo studiare col dichiararnelo immeritevole. E davvero questa nostra
età, tutta regia, tutta sistemazione legale, tutta decreti e volontà
generale, dove l'inchinarsi agli impiegati disavvezza dall'inchinarsi a
Dio, mal può comprendere quella ove dominava la più grande e la più
libera varietà; un'aristocrazia affissa a titoli storici, e una
democrazia con tutti i problemi e gli sperimenti moderni; insofferente
di dipendenza, eppur venerabonda del valore; passioni energiche ad
intraprendere con audacia e compire con mezzi violenti, poi
tranquillantisi in un convento, fieramente espiando i fieri delitti, o
frapponendo un intervallo fra le tempeste della vita e il riposo eterno;
un'ignoranza alimentata da spettacoli strani, da credenze bizzarre,
eppure avida di sapere, entusiasta per tutto ciò che avesse nome
scienza; e che non conoscendo se stessa, e bramando di trovare
un'armonia fra le istituzioni sociali, sentiva bisogno di lasciarsi
guidare, se non potea farsi illuminare. Quindi affollarsi alle
università per udire i gran sapienti; quindi accettare il miracolo come
un fenomeno ordinario; rigide pratiche e penitenze esagerate, insieme
con licenza gigantesca; pratiche empie e sordide, insieme con affettuose
devozioni; mania del nuovo, con attaccamento al vecchio; ingenuità
selvaggia di popoli nuovi, con raffinata corruzione di rimbambiti.

Il cristianesimo, dettando precetti morali purissimi in contraddizione
all'indole e allo stato di quella società, e con istituzioni robuste
ingiungendone l'osservanza, produceva quelle posizioni tanto strane, e
que' contrasti tanto drammatici; ordine ed anarchia, santità e
scostumatezza, carità e ferocia, nobilissimi concetti attuati
selvaggiamente, come nelle crociate; insomma la barbarie temperata dal
cristianesimo, e il cristianesimo contaminato dalla barbarie.

La moltitudine vivacchiava senza riflettervi; i più si sgomentavano o
sbalordivano, ma altri ragionavano: e troppo scostansi dal vero coloro,
i quali figurano che nessun dubbio siasi elevato contro la fede, dal
perire del razionalismo antico fin al mostrarsi del moderno. Già nel
XIII SECOLO, parlando di Federico II, trovammo il pensiero incredulo,
che ripudia il fondamento stesso dei dogmi, e crede tutte le religioni
sieno invenzioni umane, e l'una valga l'altra; donde l'indifferenza e il
naturalismo, derivanti dalla scienza araba, ed espressi nel libro dei
Tre Impostori.

Pietro Valdo, mercante di Lione, verso il 1180, venduti gli averi suoi,
predicò che la Chiesa aveva traviato, e bisognava richiamarla alla
semplicità evangelica, sbandendo il lusso del culto, la ricchezza de'
preti, la potenza temporale de' papi. I suoi seguaci si dissero _Poveri
di Lione_ o _Catari_, cioè puri, e tanto erano persuasi di tener tutto
quanto tiene la Chiesa cattolica[73], e di non uscire dal vero, che
chiesero al pontefice la permissione di predicare[74]: ma bentosto
negarono l'autorità del papa, e dietro a ciò altri dogmi cardinali, e
pretesero libera anche ai laici la predicazione.

Si vorrebbe da loro derivassero i Valdesi[75], sopravissuti fino ad
oggi, e dei quali avremo a dir molto in appresso: ma non che i loro
laudatori, anche Bossuet vuole distinguerli affatto dai Catari, che
inclinavano alle dottrine manichee.

Il problema che tormentò i pensatori d'ogni generazione, cioè «Come mai,
sotto un Dio buono, tanti mali?» ne' primi tempi della Chiesa dai
Manichei veniva sciolto trivialmente, supponendo due divinità, l'una
autrice del bene, l'altra del male[76]. Vinti sin dai tempi di
sant'Agostino, sopravvissero in Oriente, donde si propagarono
all'Europa. Mescolandosi ai dogmi le leggende, favoleggiavasi esser Dio
e il demonio coeterni, ed eguali in potenza. A Dio toccarono il cielo e
gli angeli: al demonio la terra e le femmine. Attorno al muro, di cui
Dio avea cinta la sua creazione, ronzava invidioso il demonio, e dopo
centinaja di secoli accortosi d'una screpolatura in quello, mise per
essa il capo, e lusingò gli angeli ad affacciarvisi, ed osservare le
bellezze delle donne. Ottenne l'intento, e a frotte gli angeli ne
sbucarono, e dai loro abbracciamenti vennero gli uomini, mescolanza di
bene divino e di male diabolico. Iddio sdegnato sentenziò che nessuno
più di quegli angeli penetrerebbe nella cerchia celeste, ma vagherebbero
sulla terra, abitando corpi d'uomini e di bruti, fin al giorno del
giudizio. Se non che anime elette scopersero certe formole di preghiere,
certi atti, per cui le anime ottenevano di recuperare il paradiso:
formole e atti custoditi appunto dalla setta de' Catari.

Queste credenze vissero sempre in segreto, e massime nella Tracia e
nella Bulgaria. Di là, di tempo in tempo inviavansi missionarj di qua
dell'Alpi, i quali vivamente ritraevano la purezza della Chiesa
orientale, derivante (diceano) senza interruzione dagli apostoli; e
recavano libri apocrifi e fantastici, profezie e vangeli, riferendosi a
un pontefice supremo, successore di quello che san Paolo aveva istituito
in queste contrade; santo come tutti i suoi, aborrente dalle sensualità,
dalle ricchezze, dalle cure mondane.

E appunto dalla Bulgaria un tal Marco venne come vescovo a presedere
alla Chiesa di Lombardia, della Marca e di Toscana. Ma un altro papa
sopraggiunto, di nome Niceta, riprovò l'ordine della Bulgaria, e Marco
ricevette quello della Drungaria, cioè di Traù in Croazia[77]. A Milano
distingueano i Catari vecchi, venuti di Dalmazia, Croazia e Bulgaria,
cresciuti singolarmente quando il Barbarossa li favoriva per far
dispetto a papa Alessandro; e i nuovi, usciti circa il 1176 di Francia,
che potrebbero essere gli Albigesi.

Perocchè nella Linguadoca, fra il Rodano, la Garonna e il Mediterraneo,
ove le città aveano conservato gli avanzi delle istituzioni romane,
opportune a nuovi incrementi della civiltà, s'erano svolti e grazia
d'immaginazione e gusto delle arti e dei piaceri dilicati: ivi
s'intesero i primi versi nelle lingue nuove, cantati sulla mandòla
dell'elegante trobadore, che errava pei castelli celebrando l'amore e le
prodezze, o satireggiando magnati e preti. Insieme eransi propagati
alcuni errori, e perchè nella città di Alby, primamente furono tolti a
condannare, quegli eretici vennero intitolati Albigesi. Pare tenessero
alle opinioni manichee, ma impugnata l'autorità per appellarsi alla
ragione individuale, doveano necessariamente variare in infinito: e frà
Stefano di Bellavilla racconta, che sette vescovi si adunarono in una
cattedrale di Lombardia, per accordarsi sugli articoli di loro fede; ma
non che riuscire, si separarono scomunicandosi reciprocamente. Un libro
depositario di loro credenze non ebbero: in coloro che li confutano e
negli storici che raccolsero dal vulgo, li troviamo imputati di colpe le
più contraddittorie; or proclamando creatore Iddio, ora il demonio; ora
facendo Iddio materiale, ora riducendo Cristo stesso a null'altro che
ombra; chi fa ammettere alla salute tutti i mortali, chi escludere le
donne dall'eterna felicità; chi semplificare il culto, chi ordinare
cento genuflessioni il giorno; chi licenziare alle voluttà più
grossolane, chi riprovare persino il matrimonio[78].

Quanto alla Lombardia, tre sètte primeggiavano: Catari, Concorezj,
Bagnolesi. I Catari (si dicevano anche Albanesi, vulgare corruzione
probabilmente di Albigesi) venivano suddivisi in due parzialità; alla
prima era vescovo Balansinanza veronese, all'altra Giovanni di Lugio
bergamasco. I primi dicevano eterno il mondo; i patriarchi ministri del
demonio; un angelo aver portato il corpo di Gesù Cristo nell'utero di
Maria, senza che ella v'avesse parte; solo in apparenza egli esser nato,
vissuto, morto, risorto. Gli altri tenevano che le creature fossero
state formate quali dal buono, quali dal tristo principio, ma ab eterno;
la creazione, la redenzione, i miracoli erano accaduti in un mondo
diverso dal nostro; Dio non essere onnipotente, perchè nelle opere sue
può venir contrariato dal principio a sè opposto; Cristo aver potuto
peccare.

I Concorezj ammetteano Iddio aver creato gli angeli e gli elementi; ma
l'angelo ribellato e divenuto demonio, formò l'uomo e quest'universo
visibile; Cristo fu di natura angelica.

I Bagnolesi facevano le anime create da Dio prima del mondo, e allora
avessero peccato; la beata Vergine esser un angelo; e Cristo avere bensì
assunto corpo umano per patire, ma non glorificatolo, anzi depostolo
all'ascensione. A tutti costoro opponevasi la sètta de' Passaggini o
Circoncisi, e poichè i Catari repudiavano il vecchio Testamento, essi
pretendeano avessero validità fin le leggi penali di Mosè: poichè quelli
supponeano che Cristo si fosse incarnato solo in apparenza
(_docetismo_), essi lo riduceano ad uomo, siccome gli antichi Ario ed
Ebione.

Frà Ranerio Saccone, che, dopo essere stato diciasette anni coi Catari,
li confutò e perseguitò, sicchè poteva averne buona conoscenza[79] li
distingue affatto dai Valdesi, padri degli Albigesi. Sedici loro chiese
annovera, delle quali sei in Lombardia; degli Albanesi, che stanno
principalmente a Verona, e sono cinquecento; de' Concorezj, che fra
tutta Lombardia sommeranno a un migliajo e mezzo; de' Bagnolesi, non più
di ducento, sparsi a Mantova, a Milano, nella Romagnola; cento nella
chiesa della Marca; aggiungansi altrettanti in quelle di Toscana e di
Spoleto; un cencinquanta della chiesa di Francia, dimorano a Verona e
per la Lombardia; ducento delle chiese di Tolosa, di Alby, di
Carcassona; cinquanta di quelle di Latini e Greci a Costantinopoli; e
cinquecento delle altre di Schiavonia, Romania, Filadelfia, Bulgaria.
Questi quattromila (avverte l'autore) sono da intendere per uomini
perfetti; giacchè di credenti ve n'ha senza numero.

Patarini furono detti da _pati_, perchè ostentavano penitenza; o dal
_pater_, che era la loro preghiera[80], ed infiniti nomi indicavano le
varie sètte, de' _Gazari_, _Arnaldisti_, _Giuseppini_, _Insavattati_,
_Leonisti_, _Bulgari_[81], _Circoncisi_, _Publicani_, _Comisti_[82],
_Credenti di Milano_, _di Bagnolo_, _di Concorezzo_, _Vanni_, _Fursci_,
_Romulari_, _Carantani_, e non so che altri.

Fra tante varietà come orientarsi? Sembra avessero comune la credenza
nei due principj[83], ed al malvagio essere dovuto il mondo e il vecchio
Testamento. Appoggiati all'_Obedire oportet magis Deo quam hominibus_,
si emancipavano d'ogni autorità terrena; non papa, non vescovi, non
canoni o decretali, non dominio dei preti; i magistrati non possono
imporre il giuramento nè alcuna punizione corporale; la Chiesa romana è
una congrega di malignanti; non si dà risurrezione della carne; è
ridevole la distinzione de' peccati in veniali e mortali; sono prestigi
del diavolo i miracoli; non devesi adorare la croce, simbolo
d'obbrobrio. Repudiavano l'estrema unzione, il purgatorio, e di
conseguenza i suffragi pei morti, l'intercessione dei santi e l'_Ave
Maria_: il battesimo conferito agli infanti non vale; i sacramenti non
sono istituiti da Cristo, ma inventati dall'uomo; la loro validità
dipende dal merito dell'operante, e possono essere amministrati anche da
laici. Pel matrimonio basta il consenso de' contraenti, senza uopo di
benedizione, e il Saccone dice condannavano chi ne usasse per altro fine
che per aver figliuoli; il che è conforme alla superbia del mostrarsi
superiori all'umana debolezza, alla quale risponde l'altro fine di
calmare la concupiscenza.

Del sacramento dell'Ordine teneva luogo l'elezione dei loro gerarchi,
che erano disposti in quattro gradi; il vescovo, il figliuolo maggiore,
il figliuolo minore e il diacono. Al vescovo spettava l'imporre le mani,
frangere il pane, dir l'orazione: mancando lui, suppliva il figliuolo
maggiore, se no il minore o il diacono: e in difetto, un semplice
credente e fin anche una catara. I due figliuoli coadjuvavano al
vescovo, visitavano i fedeli. In ogni città aveasi un diacono per
ascoltare i peccati leggeri una volta al mese; il che dai Lombardi (i
quali appare da ciò ritenessero la distinzione dei peccati veniali)
dicevasi _caregare servitium_. Il vescovo, avanti morire, inaugurava a
succedergli il figliuolo maggiore, imponendogli le mani.

Quotidianamente, allorchè sedevano a mangiar di brigata, il maggiore fra
i convitati sorgeva, e recatosi in mano il pane e il calice, proferiva:
_Gratia Domini nostri Jesu Christi sit semper cum omnibus vobis_;
spezzava quel pane, lo distribuiva, e quest'era la loro eucaristia. Il
giorno della cena del Signore imbandivano più solennemente; e il
ministro, postosi ad un tavoliere, su cui erano una coppa di vino ed una
focaccia d'azimo, diceva: «Preghiamo Dio ci perdoni i peccati per sua
misericordia, ed esaudisca le nostre petizioni; e recitiamo sette volte
il _Pater noster_ a onore di Dio e della santissima Trinità». Tutti
s'inginocchiano; orato, sorgono; esso benedice il pane e il vino, frange
quello, dà mangiare e bere, e così è compiuto il sacrifizio. Di presenza
reale o transustanziazione, non parola.

Al confessore non rendevano minuto conto della loro coscienza, ma uno
recitava a nome di tutti la formola: «Confessiamo innanzi a Dio ed a
voi, che molto peccammo in opere, in parole, colla vista, col pensiero,
ecc.». In casi più solenni il peccatore, presentandosi al cospetto di
molti col vangelo sul petto, proferiva: «Eccomi avanti a Dio ed a voi,
per confessarmi e chiamarmi in colpa de' peccati che ho fin ora
commessi, e ricevere da voi la perdonanza». Era assolto col posargli il
vangelo sopra il capo. Se un credente ricadesse, doveva confessarsene, e
ricevere di nuovo l'imposizione delle mani in privato. I peccati leggeri
confessavansi ogni mese, e si espiavano con astinenze.

Quest'imposizione, o _consolamento_, o battesimo di Spirito Santo, vero
punto cardinale delle credenze e del culto loro, era necessario per
rimettere il peccato mortale, e comunicare lo spirito consolatore; e fu
per opporsi al consolamento de' Patarini che il concilio Lateranese IV
ingiunse ai Cattolici di confessarsi almeno una volta l'anno.

I semplici _credenti_ poteano menar tutta la vita senza astinenze o
mortificazioni, e in piena licenza di costumi, nessun altro dovere
religioso tenendo fuorchè il contribuire al mantenimento de'
_Consolati_, riservandosi poi a cancellare ogni colpa in punto di morte
col ricevere il consolamento. Perocchè, se uno dei _perfetti_ imponga le
mani a un moribondo, e proferisca l'orazione dominicale, quello va
sicuro a salvazione.

Frà Ranerio aggiunge che, data la consolazione al moribondo, gli
chiedevano: «Vuoi in cielo andare tra i martiri o tra i confessori?»
Eleggeva i primi? lo facevano strangolare da un sicario a ciò
stipendiato; eleggeva i confessori? più non gli davano bere nè mangiare.

Questa _endura_ riscontrasi già prima in altri settarj, fondata
sull'idea che una morte volontaria e violenta fosse meritoria: e poichè
i risanati che, dopo ricevuto il consolamento, si fossero buttati al
vizio, avrebbero dimostrato la poca virtù de' ministri di quel
sacramento, forse voleasi evitarne il pericolo col sacrificare il
consolato.

Vero è che siffatte atrocità gratuite sogliono apporsi dall'ignoranza o
dalla malignità a tutte le congreghe secrete. E non c'è misfatto di cui
non siansi tacciati i Patarini; essi ladri, essi usuraj, essi sovratutto
carnali, adulteri e incestuosi in qualsiasi grado; con connubj promiscui
e contro natura; non poter l'uomo peccare dall'umbilico in giù, perchè
il peccato origina dal cuore. Finita l'assemblea spegneansi i lumi: e
ciascuno abbracciava la prima donna che gli capitasse[84]. Ma come
credere questa bacchica santificazione del libertinaggio, quando
altrove, e ne' libri de' loro stessi nemici, troviamo che con penose
astinenze reprimeano la carne, ribelle alla volontà ed opera del
principio maligno; tre quaresime l'anno, perpetua astinenza da carni e
latte, replicati digiuni, iterate preghiere?

Il Ranerio suddetto narra come, per l'iniziazione, adunati i credenti,
il vescovo interrogasse il neofito: «Vuoi tu renderti alla fede nostra?»
Questo afferma, s'inginocchia, e pronuncia il _Benedicite_; al che il
ministro ripete tre volte «Dio ti benedica», ad ogni volta più
discostandosi dall'iniziato. Il quale soggiunge: «Pregate Iddio mi
faccia buon cristiano»; e il ministro replica: «Sia pregato Iddio a
farti buon cristiano».

L'interroga poi: «Ti rendi a Dio ed al vangelo?» — _Sì_.

«Prometti non mangiar carne, ova, formaggio, nè d'altra cosa se non
d'acqua o di legno? (cioè pesci e frutte)» — _Sì_.

«Non mentirai? non giurerai? non ammazzerai, neppure vitelli? non farai
libidini nel tuo corpo? non andrai scompagnato quando puoi avere
compagna? non mangerai da solo potendo aver commensali? non ti
coricherai senza brache e camicia? non lascerai la fede per timore di
fuoco, d'acqua o d'altro supplizio?»

Risposto che avesse il neofito secondo ciascuna domanda, l'universa
assemblea mettevasi ginocchione; il sacerdote posava sopra il novizio il
volume dei vangeli, e leggeva l'inizio di quello di san Giovanni, poi lo
baciava tre volte: così facevano tutti gli altri, che egualmente si
davano l'uno all'altro la pace: indi veniva messo al collo dell'iniziato
un fil di lana e di lino, ch'egli non doveva levarsi giammai[85].

Qui non v'è ombra delle sistematiche ribalderie, che trovansi in alcune
professioni di fede, esibiteci da' loro antagonisti, secondo le quali
gl'iniziati rinunziavano, non solo a tutte le sane credenze della
religione, ma ad ogni costume, pudore, virtù. San Bernardo, implacabile
indagatore di loro colpe, dice: «Non v'era cosa in apparenza più
cristiana che i loro discorsi, nè più lontana da ogni taccia che i
costumi loro». Il domenicano Sandrini, che potè a sua posta indagare gli
archivj del Sant'Uffizio in Toscana, scrive: «Per quanto io abbia
cercato ne' processi eretti da' nostri frati, non ho trovato che gli
eretici Consolati in Toscana passassero ad atti enormi, e che si
commettesse mai da loro, massime tra uomini e donne, eccesso di senso;
onde, se i frati non si tacquero per modestia, il che non mi par
credibile in uomini che abbadavano a tutto, i loro errori erano, più che
di sensualità, d'intelletto».

Eppure contro tale asserzione starebbero alcuni processi, e recentemente
fu pubblicato il formulario delle interrogazioni da farsi loro[86],
donde appajono quali ne fossero le opinioni più consuete. Dice:

Ai Lionesi può domandarsi: se sia povero di Lione, o lombardo, o
oltramontano — se la romana sia la Chiesa di Cristo o meretrice — se il
papa è nel luogo del beato Pietro, e se può perdonare più che altr'uomo
— se alcuno è buono, e può salvarsi seguendo la fede della Chiesa romana
— se avvi altri in terra in luogo di san Pietro che possa sciogliere e
legare, e chi sia — se ogni uomo buono può consacrare anche non ordinato
e da chi — se il cattivo sacerdote possa consacrare, e conferire gli
altri sacramenti della Chiesa — se i bambini si salvano senza il
battesimo della Chiesa romana — se la Chiesa di Dio venne meno dal tempo
di san Silvestro, e chi la riparò — se papa Silvestro fu l'anticristo —
chi successe a san Pietro nella potestà di sciogliere e legare — se i
Poveri Valdesi, lombardi od oltramontani sieno la Chiesa di Dio — se la
congregazione de' Catari sia la Chiesa di Cristo — se nella Chiesa di
Dio vi debbano essere gli ordini e l'unzione. — Delle indulgenze e dei
pellegrinaggi che fa la Chiesa, delle pitture, della croce, del viaggio
in Terrasanta. — Delle contribuzioni della Chiesa romana, e del mangiar
carni in quaresima. — Se san Lorenzo è santo. — Chi diede a te
l'autorità di predicare? — Se è peccato mortale sposar una parente — se
giova dir mille messe e dar mille lire pei defunti che sono in
purgatorio — se alcuno, fabbricando a spese sue mille chiese,
meriterebbe presso Dio — se alcuno peccherebbe mortalmente distruggendo
tutte le chiese materiali, e bruciando tutte le croci. — Della
giustizia, e chi t'insegna a dire che la giustizia è male. — Del
giuramento per salvar la vita d'un uomo. — Se imparasti la credenza dei
Poveri di Lione — se vuoi rinunziare, e stare ai precetti della Chiesa.

Le risposte possiam raccorle da un processo, formato il 1387, e tratto
dalla stessa fonte, nel quale uno de' molti inquisiti confessa, che
nell'assemblea de' Valdesi, insegnavasi che la loro setta è ottima,
cattiva quella de' Cristiani, e che niuno si salva se non nella setta
loro; che il sommo pontefice della loro setta, dimora nella Puglia, e
che la Chiesa romana è Chiesa de' malignanti e congregazione di
peccatori, dal tempo di san Silvestro in poi, e in lui essa fallì, sin
quando essi la riformarono; che ogni giuramento è peccato mortale; che
due sole vie ci sono, cioè paradiso e inferno; e purgatorio non è che in
questa vita; limosine e pellegrinaggi non giovano ai defunti: Cristo non
fu vero Dio, perchè Dio non può morire; chiunque della loro setta può
consacrare il corpo di Cristo; non devono celebrarsi feste di santi,
perchè nessuno entrò in paradiso, ma aspettano fino al giorno del
giudizio, ecc.

Come avviene in quasi tutti i processi, vi fu un di cotesti ciarleri,
che rinvesciano quel che sanno e che non sanno, e che, se pajono
rivelare molti fatti, lasciano troppi dubbj sulla veracità di essi o
sulla fedeltà della loro memoria. Qui fu un frate Antonio Galosna del
Monte San Rafaele diocesi torinese, che, davanti al vescovo di Torino e
a frate Antonio di Setto di Savigliano inquisitore, seppe enumerar tutte
le moltissime persone che in varj paesi intervennero a quelle ch'ivi
sono chiamate sinagoghe dei Patarini o Valdesi. Troppe sarebbero le
interrogazioni e le objezioni che una processura odierna gli vorrebbe
fare, ma noi dobbiamo tenerci alle sue risposte.

Da tredici anni dunque era terziario francescano, vestitone l'abito
davanti l'altare di san Francesco in Chiari. Più d'una volta fu in casa
di Martino del Prete di Vico (Ponte Vico?); il quale stando presso il
fuoco, gli disse che in un libro avea trovato che la prima grazia ed il
primo sacramento fatto da Dio fu ed è il pane; e questo è superiore ai
sacramenti tutti. Allestita la cena, prese un pane, se lo pose sulle
ginocchia, poi ne staccò tre bocconi, e ne diede uno ad esso rivelante,
uno a un altro frate Antonio, uno alla moglie sua; ne staccò due altri,
e un lo diede alla fante, uno lo prese egli stesso, facendovi prima il
segno della santa Croce: essi lo riceveano a ginocchio, poi tutti
bevvero. Tra il cenare, Martino cominciò a dire che gli ecclesiastici di
fuori sono Dei, dentro son lupi rapaci: e narrò come egli e un frate
Jacobo Bech di Chiari avessero concertato di far quivi una cappella per
le preghiere e discipline loro: e in fatti questo Jacobo stette con
Martino tutto l'inverno facendo penitenza, e camminando scalzo nella
neve. Altra volta invitò questo frate Antonio a far vita seco, e che
dovean adorare il demonio (_draconem_), ch'è più forte d'ogni cosa,
combatte contro Dio e padroneggia il mondo. E cenando, Martino tenevasi
accanto un gatto (_murelegium_) grosso come un agnello, e gli dava
mangiare, e diceva che era il miglior suo amico in questo mondo. Esso
Martino gli diede la facoltà di ascoltare le confessioni, quanto
qualsiasi sacerdote, e gliela rinnovava d'anno in anno.

Lo condussero poi al luogo delle Macchie due uomini, che gli toccarono
il dito auricolare come sogliono i Valdesi, (le donne invece toccano due
dita) e il menarono in una casa ov'erano diverse persone, e una gli pose
in mano un pane di frumento ch'esso benedisse e distribuì ai presenti,
che lo baciarono, poi mangiarono; indi una vecchia mescè da bere a
tutti.

In Avigliana molti conobbe, e vi predicò un lavoratore di pelli di
pecora (_pergamenos_), dicendo che la grazia del pane è superiore a ogni
grazia, al battesimo, alla fede cattolica: mangiarono il pane,
bevettero, poi spensero i lumi dicendo: «Ognuno faccia quello per cui è
qui: chi avrà tenga».

A Focardo assistette a una sinagoga, ove si disse che Dio non è
nell'eucaristia, ma sta in cielo; che la Chiesa romana è casa di
menzogna, riprovata da Dio; che nè papa, nè sacerdote può assolvere se
non sia della loro setta; che due sole vie ci ha, paradiso e inferno, e
non il purgatorio, e che non si devono fare esequie pei morti. Non
essere peccato il dare a interesse dieci fiorini per undici o dodici;
che nessun sacramento ha efficacia, salvo il battesimo; gli altri furono
inventati per avidità de' preti. I santi non devono venerarsi nè
accendervi candele, giacchè Dio solo può giovare. Frate Antonio promise
a quel Martino del Prete di credere tuttociò, e d'adorare per Iddio il
dragone che combatte con Dio e cogli angeli, ed è più forte.

A Susa fu due volte nella sinagoga, con osti, panattieri, calzolaj,
sartori, fabbricanti di candele di sego, e donne merciaje,
fruttivendole, ostiere.

Ben venticinque volte in un anno assistette alle adunanze in Andezzeno,
e vi facea da portinaio, e quando la gente del paese erano iti a
dormire, si accoglievano a mangiare e bere, poi spegnevano i lumi e «chi
abbia tenga», e vi stavano fino a giorno. Bilia la Castagna dava a tutti
una bevanda di brutta apparenza, e chi n'avesse bevuta di molto
gonfiava: e se ne prendeva un centellino al principio dell'adunanza, ed
era di tale efficacia, che, chi una volta n'avesse gustato, non potea
più lasciar quella congrega: e correa fama che ella tenesse un grosso
rospo sotto il letto, cui nutriva di carne, pane e cacio, per far questa
bibita collo sterco di esso, mescolandovi capelli bruciati: e la facea
nella notte avanti l'epifania, e la comunicava il primo di marzo. Altre
donne sapean fare quell'ampolla. Da trenta persone, oltre le donne,
s'accoglievano, ch'egli nomina, e a capo loro Lorenzo di Ormea, nelle
cui mani esso rinnegò specialmente l'incarnazione di Cristo, la
passione, risurrezione, ascensione, non potendo darsi che Iddio si
umiliasse a tal segno: i sacramenti non giovare nulla alla salute. Ed
esso Lorenzo diceva che Dio padre era creatore del cielo, ma della terra
fu il dragone, signore di questo mondo, ov'è più potente di Dio.

Frate Antonio avea data la consolazione a moribondi della loro setta,
fra cui Alassona la Lauriana di Andezzeno. Vittore di Andezzeno prese un
boccone di pane, e le disse: «Credi che questo sia il più gran
sacramento, e che questo pane è superiore all'eucaristia e agli altri
sacramenti amministrati dai preti?» Essa rispose di sì, poi giunte le
mani, prese con devozione, baciò e si pose in bocca quel pane. Essi le
tirarono sopra il capo le coltri, in cui giaceva, e il domani fu trovata
morta.

Ad altre congreghe assistette in Chieri, in casa di Berardo Rascherio,
il quale diceva le stesse cose, e che Dio non nacque, nè morì, nè fu
sepolto; che Maria non restò vergine; che, morto il corpo, è morta
l'anima; poi seguivano il pane, la bevanda, il giuramento del secreto, e
lo spegner dei lumi, e il mescolarsi per un'ora o due.

Da venti volte egli fu in Moncalieri, in casa di Elena scarpolina, ed
erano moltissimi i settarj, ch'esso enumera, e che andavano a pochi per
volta. Così a Candiolo, a Podrovarino, a Trana, a Sangano, ove Giacomo
Doo ripeteva il pane essere il maggior sacramento, e doversi adorare il
dragone ch'è più potente di Dio; purgatorio non v'è che in questo mondo;
poi s'estinguevano i lumi e «chi ha tenga». A Giaveno, Ciaberto
predicava le solite cose, e Cristo non essere stato concetto di Spirito
Santo; e i precetti della Chiesa non legano le anime nè obbligano di
colpa o pena qualunque, nè è peccato lavorare la festa, mangiar carni in
vigilia o in sabato; Dio non può essere nel sacramento dell'altare;
tutte le cose visibili sono create dal demonio; e così via. Supponeva
che tutti quelli del vicino Balangero sono Valdesi e di siffatta
credenza, come udì più volte rinfacciarglielo quei di Giaveno.

Il mirabile è l'esattezza con cui frate Antonio nomina non solo, ma
descrive le varie persone de' varj luoghi, e così di Coazze, di
Piossasco, di Pinerolo, ove l'adunanza teneasi in casa d'una beghina
Coleta, e il pane era distribuito da Pietro di Belmonte di Pragelato.
Tutto ciò diceva d'aver confessato appena gli fu minacciata la tortura,
e d'averlo poi spontaneamente riconfermato, benchè i suoi settarj gli
largheggiassero promesse onde negasse; e lo sostenne anche sotto nuova
tortura, consistente nel metterlo supino, e sederglisi sul petto. Ma
condotto davanti al principe del paese, cioè del Delfinato, professò che
quanto avea detto era stato per le minaccie dell'inquisitore. Poi tornò
a confessar tutto, dicendo lo avea negato per istigazione del carceriere
e d'un foriero, che diceangli sarebbe stato condannato a morte se
confessava.

Simili cose di eresia e valdesia depose di Feruzasco (?), di Castagnole,
di Scalenghe, di Pianezza, di Alpignano: e in Germagnano della Val di
Lanzo, in Avigliana, in Paglirino (_Paglieres?_), in Villar Almese, in
Bubiana (Bobbio Pellice?), Porte, Caburro (Cavour), Campiglione[87].

Fu poi, davanti all'arcivescovo di Torino e all'inquisitore Antonio di
Setto di Savigliano, esaminato Giacomo Bech di Chieri; il quale dice
essere secolare e ammogliato, non tenere veruna eresia, benchè abbia
praticato con Martin del Prete e altri che poi intese colpevoli; nega
aver fatto intelligenze con esso Martino, e da dieci anni non averne
saputo più nulla. Interrogato su altre particolarità, or afferma or
nega. Interrogato se crede che papa Urbano V coi cardinali, vescovi e
preti sia la vera Chiesa cattolica; esservi il purgatorio; poter il
sacerdote anche in peccato assolvere il penitente, e consacrare; che sia
peccato l'usura; che deva adorarsi la croce, e venerare i santi,
risponde di sì. Se fu in alcuna congrega di Valdesi, dice di no. Ma un
mese dopo, senza tortura, confessa avere spergiurato; e che un trenta
anni prima avea preso l'abito di quei che diconsi apostoli, o della
povera vita, a Pontolino (?) nel contado di Firenze, dalla mano di
Giovanni di Pronassio della riviera di Genova: e visse un anno coi
fratelli, e ogni mattina davansi il bacio di pace, e faceano la
confessione generale al modo loro, e baciavansi ogni volta che uscissero
o rientrassero. Bisticciatosi, andò a stare a Perugia con altri che
faceano la stessa vita, poi fu a Roma, tornò a Chieri, rivide Roma e
Assisi, ed a Perugia trovò Pietro Garigh con dieci compagni, il quale
gli narrò d'essere figlio di Dio, e costoro gli apostoli suoi. Egli non
volle aggregarvisi: e anche a Chieri sollecitato da altri, rispose il
farebbe se la loro dottrina fosse migliore di quella della Chiesa
romana. Avendo giurato il secreto, essi gli esposero non aver Dio creato
le cose visibili, bensì il diavolo, che n'era padrone, e che facea
penitenza in questo mondo, finchè ritornerebbe in cielo: che l'uomo non
consta d'anima razionale e di corpo, ma uno dei demonj peccatori si
unisce col corpo, e lo anima; e quei che si salveranno riempiranno il
vuoto degli angeli caduti. Il papa non è papa, nè la romana è la vera
Chiesa; bensì la loro, e il loro maggiore; non s'ha a credere ai dodici
articoli, nè ai sette sacramenti; non adorare la croce; non è peccato
lavorare la festa; non vale l'assoluzione se non da chi è della loro
setta; non v'è purgatorio o inferno se non in questo mondo; nè altri
diavoli che gli uomini e le donne di qui. La donna gravida ha in corpo
un diavolo, nè può salvarsi se non entri nella loro setta, il che fanno
solo a ventiquattro anni; e prima restano a governo del diavolo; e il
battesimo nulla giova se si muoja avanti. Chi della loro setta non
riceve il consolamento in morte, il suo spirito rientra in un corpo
dell'uomo o della bestia che prima ritrovi, finchè in morte non riceva
la benedizione dal loro padre spirituale. Questo padre spirituale
benedice il pane, di cui tutti i credenti mangiano ogni giorno almeno
una bricciola. Non è peccato usare colla madre, la sorella, la figlia,
nè il dare a usura, nè lo spergiurare avanti al vescovo o
all'inquisitore, anzi è peccato irremissibile il discoprire sè o i suoi
maestri. Pellegrinaggi, elemosine, indulgenze nulla approdano ai morti.
Il diavolo fece Adamo ed Eva; profeti, patriarchi e fino san Giovanni
Battista sono dannati; Mosè fu il maggior peccatore che fosse mai, e la
legge ricevette dal diavolo. Non s'ha a credere la resurrezione della
carne, nè il giudizio.

Ed egli, davanti a Giocerino dei Balbi di Chieri, a Pietro Patrizio, e
ad uno Schiavone giurò credere tutto ciò sopra un grosso volume che
chiamavano _Libro della Città di Dio_, nel quale registravano chiunque
facesse tale professione. Poi da esso Patrizio fu mandato in Schiavonia
onde perfezionarsi in questa dottrina in un luogo che dicesi Boxena
(Bosnia?), sottoposto a un signore che chiamasi Albano di Boxena,
dipendente dal re di Rascia: e colà andarono molt'altri Chieresi ch'e'
nomina.

Oltre questa setta, nel Delfinato conobbe di quelli che chiamansi Poveri
di Lione, e credette quel ch'essi.

Aggiungeva che, quando essi eretici di Chieri vedono alcuno de' loro
maestri, e siano in luogo appartato, genuflettono dicendo: «Benedite,
perdonate a noi bon christian», e il maestro risponde «Vi perdono»: ma
se siano in pubblico, fan solo riverenza col capo. Anche costui declinò
una lunga lista di eretici. In che consista il consolamento degl'infermi
non sa, bensì che, prima di darlo, si fanno promettere dal malato, se
campi, di non mentire mai, non mangiare che cibi quaresimali, non
toccare mai persona d'altro sesso, morire piuttosto chè negare la fede,
portare guanti per non toccare nessuno nè essere toccati. Dopo ricevuta
la consolazione, il maestro gli domanda: «Vuoi essere martire o
confessore?» Se dice martire mettongli l'origliere sopra la bocca, e vel
tengono buona pezza mentre recitano certe preghiere, e se rimane
soffocato lo dichiarano martire; se campa, chiamasi perfetto, ed ha
autorità di dare ad altri la consolazione.

Se poi dica volere essere confessore, dura tre giorni dopo la
consolazione senza cibo o bevanda, e osserva le predette regole, ed ha
la stessa autorità: e viva o muoja, lascia tutti i suoi beni a quel che
gli diede il consolamento. Il maestro che chiamano perfetto non deve
peccare mai, nè toccare cosa immonda, lo perchè portano sempre guanti, e
usano vasi apposta per mangiare e bere, lavati nove volte.

E scaltriva l'inquisitore che, negli esami di quei che chiamansi Gazari,
non interroghi direttamente «Se' tu bene de' Gazari?» Il perfetto gli
risponderebbe sì, poi null'altro più. Onde bisogna prima esortarlo, pel
Dio in cui crede, a narrare la sua vita distintamente, e allora egli
racconterà tutto senza mentire.

Tutto ciò egli ratificava ripetutamente e ad intervalli, senza minaccia
di tormenti, protestando volere tornare alla verità. E allora pare gli
fosse perdonato, ma postille in margine accennano ch'egli fu bruciato, e
così Giovanni Bergezio e Martino del Prete.

La provenienza di questo processo rimuove i dubbj che suggerirebbe la
critica sulla sua autenticità, e può rivelarci la parte vulgare di
quella setta.

A più risolute opinioni trascorreano taluni, denominati La sètta dello
spirito di libertà, che negavano eterna la dannazione; le anime purgarsi
in questa vita, poi nell'altra, se alcuna macchia vi restasse, fino alla
totale soddisfazione: Dio non poter venire offeso dalle creature, ma i
peccati essere una purgazione dell'anima, inflitta da Dio: e peccati e
vizj essere necessarj alla salute dell'anima, come la grazia, le virtù e
le opere buone: nulla serve il libero arbitrio: le penitenze non sono
necessarie nè utili se non ai perfetti, e così i sacramenti, eccetto il
corpo del Signore; demonj sono i vizj e le passioni che ci affliggono;
l'anima purgata ha presente Iddio, ne' diletti spirituali o carnali come
nelle virtù e nelle buone azioni; la passione di Cristo non fu
necessaria per evitare la dannazione, ma per provocare al bene.

Ma la colpa, onde più concordemente sono rinfacciati i Patarini, è
l'ostinazione. Fra strazj e tormenti, al cospetto di morte obbrobriosa,
non che convertirsi, più s'induravano, protestavansi innocenti,
spiravano cantando lodi al Signore, colla speranza di presto
congiungersi nel suo abbraccio. In Lombardia serbarono memoria d'una
fanciulla, di cui la bellezza e l'età mettevano in tutti compassione e
desiderio di salvarla. Perciò vollero assistesse, mentre padre, madre,
fratelli venivano consunti dalle fiamme, sperando si sarebbe pel terrore
convertita: ma no; poi ch'ebbe durato alquanto lo spettacolo, si
svincola dalle braccia de' suoi manigoldi, e corre a precipitarsi nelle
fiamme, e confondere l'ultimo suo coll'anelito de' parenti.

Questo ci è raccontato dal cremonese Moneta, il quale era patarino, e
sentendo predicare in Bologna Reginaldo d'Orleans, si ravvide, ed
entrato nell'Ordine prima della morte di san Domenico e fatto
inquisitore della fede a Milano il 1220, _tamquam leo rugiens_ si
scagliò contro le eresie, e scrisse una _Summa theologica_[88] contro i
Catari e Valdesi, che dice nati a' suoi giorni.

Oltre scassinare i dogmi inerenti all'unità del sacerdozio per
costituire società religiose speciali, gli eretici facevano guerra
accannita alla Chiesa esterna, e pur troppo trovavano appiglio nello
scompigliato vivere del clero, di cui e amici e avversarj si accordano
ad attestare la depravazione.

Agli errori la Chiesa oppose da principio i rimedj che a lei convengono;
riformare i suoi, ammonire o scomunicare i dissenzienti, crescere
devozione alle cose che da quelli erano conculcate. La compagnia de'
Laudesi, che s'univano per cantar pie canzoni, dalla Toscana erasi
propagata nella Lombardia. Giovanni da Schio, il famoso paciere,
instituì il saluto del _Sia lodato Gesù Cristo_. La venerazione verso il
Sacramento fu cresciuta da miracoli che allora si narrarono: Urbano IV
estese a tutta la Chiesa la festa del _Corpus Domini_, e Tommaso
d'Aquino ne compose la magnifica uffiziatura.

A Maria poi si tributò l'entusiasmo, col quale i cavalieri veneravano le
donne loro, e il dogma dell'immacolata sua concezione fu sostenuto
fervorosamente dai Francescani; ad onore di lei si formò un salterio,
sulla foggia del davidico; di lei parlarono san Pier Damiani, san
Bernardo, san Bonaventura, con un ardore che rimembra quel dello sposo
de' cantici; e fu una gara di circondarla colla poesia del perdono e con
fiori di tenerezza. L'_Ave Maria_ si rese generale verso il 1240[89].
San Domenico introdusse, o piuttosto propagò il rosario; divozione cui
fu poi connessa la ricordanza della vittoria di Lèpanto (1573), quella
in cui fu decisa la superiorità dei Cristiani sopra i Turchi, nell'ora
appunto che in tutto l'orbe cattolico recitavasi quella semplice formola
di saluto, di congratulazione, di condoglianza, di preghiera. Maria
ispira le opere d'arte d'allora: il suo scapolare, propagato dai monaci
del Carmelo, orna il petto di tutti come una divisa di combattenti
contro le passioni; ai tre ordini del Carmelo, dei Serviti, della
Mercede sotto gli auspizj di lei, quello s'aggiunge dei Gaudenti, da
Linguadoca passati in Italia, ove singolarmente si resero memorabili, e
che continuavano a vivere nel mondo e nel matrimonio, «solo imposto
(come scrive frà Guittone) odiare e fuggire il vizio, desiare e seguir
la virtù, ed alcuna soave, soavissima regola, data in segno d'onestà, in
remissione d'ogni peccato, ed in premio d'eterna vita».

Contro le eresie la Chiesa drizzò pure la santità e lo zelo dei frati.
Questi, anche fra i disordini correnti, aveano sempre mantenuto fervore
più operoso e rigidezza più esemplare. Di nuovi ne furono in quel tempo
istituiti; gli austeri Certosini, i mistici Carmelitani, i pietosi
Trinitarj del riscatto; gli operosi Cistercensi, opera di san Bernardo,
introdussero o migliorarono la coltivazione in luoghi malsani; gli
Umiliati arricchironsi coll'industria dei panni; aggiungansi i Servi di
Maria in Toscana, i Silvestrini di Monte Fano nelle Marche, ed altre
società, le quali eccitano le lepidezze e la compassione di un secolo e
di giornali, che ammirano Federico II, Manfredi, Salinguerra, gli
Estensi, i Da Camino ed altri ammazza uomini.

E già in tanti rami erasi esteso il viver monastico secondo la varietà
degli intenti e dei mezzi, che Innocenzo III decretò non se ne
introducessero altri; eppure sotto di lui nacquero due Ordini
efficacissimi. In visione parvegli la basilica di San Giovanni Laterano
crollasse, e la sorreggessero due persone, allora a lui ignote, e in cui
poi riconobbe Francesco e Domenico. Il figlio di un agiato negoziante
d'Assisi, condotto in Francia da suo padre, s'addestrò sì bene in quella
lingua, che ne trasse il sopranome di Francesco. Balioso, vivace,
compagnone, poeta, a venticinque anni sentesi chiamato da Dio, e
rinunziato a tutto, fin alla famiglia, fa adottarsi da un pitocco, e non
serbando che una tunica col cappuccio e una corda a cintura, nel mondo
inebriato di ricchezze e di piaceri, esce a predicare la povertà; la
pace nel mondo dell'ira, delle superbie, delle guerre; e con undici
compagni si sottomette a così rigorosa abnegazione, da non considerare
suo nè l'abito tampoco e i libri. Così fonda l'ordine de' _Frati
Minori_, e il suo statuto comincia: «La regola de' Frati Minori è
d'osservare il vangelo, vivendo in obbedienza senza nulla di proprio, e
in castità». Chi v'entrasse dovea vendere ogni aver suo a profitto de'
poveri, e subire un anno di pruove rigorose, prima di proferire i voti.
Tutti essendo _frati minori_, gareggiavano d'umiltà, e lavavansi i piedi
uno all'altro; i superiori chiamavansi servi; chi sa un mestiere può
esercitarlo per guadagnare il vitto; chi no, vada alla busca, ma non di
denaro. Neppur l'Ordine può possedere di là dal puro necessario.
Prendano in ispecial cura gli esuli, i mendicanti, i lebbrosi. Chi
malato s'impazienta o sollecita medicine, è indegno del titolo di frate,
perchè mostra maggior cura del corpo che dell'anima. Non vedano femmine,
e a queste predichino sempre la penitenza: che se alcuno pecca in esse,
venga tosto espulso. In viaggio, null'altro che l'abito, nè tampoco il
bastone; e se diano ne' ladri, si lascino spogliare. Non predichi chi
non vi sia autorizzato; e prometta insegnare la dottrina della Chiesa
senza formole di scienza profana, senza ambire suffragi. Un generale
eletto da tutti i membri risiede a Roma, assistito da un consiglio, e da
esso dipendono i provinciali e i priori. Ai capitoli generali prendono
parte i capi di ciascuna provincia, i priori e i deputati dei monaci di
ciascun convento. Ogni comunità tiene capitolo una volta l'anno: i
superiori d'Italia si congregano ogni anno, e ogni tre quelli di là
dall'Alpe e dal mare.

Allorquando Francesco si presentò al papa chiedendo riconoscesse il suo
Ordine, cioè gli concedesse di pregare e mendicare e non posseder nulla,
Innocenzo III esitava, parendogli che questi propositi trascendessero le
forze umane; infine approvò solennemente questi Mendicanti (1215).
Membri d'una repubblica che avea per sede il mondo, per cittadino
chiunque ne adottava le rigide virtù: scalzi, col vestire dei poveri
d'allora, coll'idioma dei vulghi, diffondeansi per tutto. Avendo per
unica retorica una fede inconcussa e universale, e accettando tutto ciò
che servisse all'edificazione, andavano a diffondere la pace, e spandere
la rugiada della Grazia sovra le moltitudini, in prediche incolte, ma
animatissime, e dirette a un uditorio che non vi portava la critica, ma
la convinzione; al popolo parlando come esso vuol gli si parli, con
forza, con drammatica, fino con vulgarità, destando al pianto e al riso
col ridere e piangere essi medesimi; affrontando e provocando sia i
tormenti sia le beffe. Egli stesso, il santo fondatore, se mai talvolta
rompesse il digiuno, volea lo strascinassero per le vie, battendolo, e
gridando al ghiottone. A Natale predicava in una vera stalla, e nel
pronunziare _Betlemme_ belava come un pecorino; e nel nominare Gesù
leccavasi le labbra, quasi ne sentisse dolcezza. Poi alla sera di sua
vita, portava le stigmate delle piaghe di Cristo, impresse sul proprio
corpo.

Rinfrescatore mirabile del vangelo, a' suoi che inviava a predicare,
diceva: «In nome del Signore camminate due a due con umiltà e modestia;
in particolare con esattissimo silenzio dal mattino fino a terza,
pregando Dio nel vostro cuore. Fra voi non parole oziose e inutili: ed
anche per via comportatevi umili e modesti, come foste in un eremo o
nella vostra cella; imperocchè in qualunque parte siamo, è sempre con
noi la nostra cella, che è il corpo nostro fratello, essendo l'anima
nostra l'eremita che dimora in questa cella per pregare e pensare a Dio.
Perciò se l'anima non istà in riposo in questa cella, la cella esteriore
nulla serve ai religiosi. Sia tale la vostra condotta in mezzo alla
gente, che qualunque vi vedrà o ascolterà, lodi il celeste Padre.
Annunziate la pace a tutti; ma abbiatela voi nel cuore non men che nella
bocca, anzi più. Non porgete occasione di collera o di scandalo, ma
colla vostra mansuetudine fate che ognuno inclini alla bontà, alla pace,
alla concordia. Noi siamo chiamati per guarire i feriti e richiamare gli
erranti; e molti vi sembreranno figli del diavolo, che saranno un giorno
discepoli di Gesù».

E come i suoi frati, egli correva dovunque intendesse che v'era una
bizza, una discordia, e cominciava: _La pace sia con voi_, e predicava
l'amore, e intonava canzoni. All'amor suo non bastando l'abbracciare
tutti gli uomini, lo estende ad ogni creatura, e vaga per le foreste
cantando, e invitando gli uccelli, _fratelli suoi_, a celebrare il
Creatore; prega le rondini, _sue sorelle_, a cessare il pigolio mentre
predica; e sorelle son le mosche, e sorella la cenere. Una cicala canta?
gli è stimolo a lodare Iddio; le formiche rimprovera di mostrarsi troppo
sollecite dell'avvenire; storna dalla strada il verme che può esservi
calpestato; porta miele alle api nell'inverno; campa le lepri e le
tortore inseguite; vende il mantello per riscattare una pecora dal
macellajo; il giorno di Natale voleva si porgesse miglior nutrimento
all'asino e al bue; anche biade, vigne, sassi, selve, quanto hanno di
bello i campi e gli elementi songli stimoli, ad amar Dio[90];
nell'orticello d'ogni convento de' suoi doveva riservarsi un'ajuola a'
più bei fiori, per lodarne il Signore.

L'esuberanza di quest'affetto espandea Francesco in poesie, originali
come lui stesso, ove niuna reminiscenza d'antichità, ma viva effusione
di cuore, impeti d'amore illimitato: fu de' primi ad usar nelle laudi la
lingua vulgare; e frà Pacifico, suo allievo, meritò la laurea poetica da
Federico II. Così il _padre serafico_ seguitò, finchè a quarantaquattro
anni morì nel 1226. Per la sua Porziuncola aveva invocata dal cielo e
dal pontefice un'indulgenza, a lucrar la quale non fosse mestieri di
veruna offerta; e quando, al secondo giorno d'agosto, essa è proclamata
nell'ora solenne dell'apparizione di Maria, una folla innumerevole
accorre tuttora da quei fortunati contorni ad implorare l'effusione
della grazia gratuita.

Quattro anni dopo l'approvazione, Francesco radunò il primo capitolo,
detto _delle stuoje_, perchè tenuto in campo aperto sotto trabacche, ove
cinquemila frati della sola Italia, e cinquecento novizj si
presentarono; poi crebbero tanto, che, malgrado mezz'Europa perduta per
la Riforma, dicono alla rivoluzione francese sommassero a
cenquindicimila, in settemila conventi, suddivisi fra molte riforme.

L'altro apparso in visione a Innocenzo III era Domenico Gusman, illustre
castigliano, assetato di amore e di patimenti, che introdusse l'Ordine
de' Predicatori (1216), obbligato esso pure alla povertà, con cariche
tutte elettive, e destinato specialmente alla scienza divina e
all'apostolato. Mentre i Frati Minori preferivano la campagna e
situazioni meravigliosamente belle, i Domenicani, diffusi rapidamente,
nelle primarie città d'Italia ebbero grandiosi monasteri e templi
magnifici[91], prodigi dell'arte.

Onorio III diede poi ai Domenicani un'esistenza canonica, istituendo il
maestro del sacro palazzo, gran dignitario della Corte, mentre è il
ministro della giustizia papale per l'universo, da cui vengono a
dipendere tutti quelli istituiti in ciascuna diocesi, in quanto non vi
si oppongano gli anteriori diritti de' singoli vescovi. E la giustizia e
l'istruzione erano gli attributi de' Domenicani che non doveano tanto
tirar nella chiesa neofiti, come poi i Gesuiti, quanto conservare chi
v'era. Essi diedero alla predicazione una forma più animata e dotta;
tolsero al clero secolare il privilegio dell'alto insegnamento e la
direzione delle coscienze; rappresentavano la regola stretta, il
formalismo della lettera, la rigida repressione. I Francescani invece
tendeano al misticismo, alla libera interpretazione del testo sacro, a
dirigere gli spiriti verso l'ideale, fuor delle forme prestabilite.

Non sono dunque più i monaci ascetici, stiliti, anacoreti dell'Asia e
dell'Africa; non gli studiosi e faticanti di san Benedetto o di san
Bernardo; ma poveri mendicanti, viepiù potenti sul popolo, il quale
venera un'indipendenza acquistata con sacrifizj volontarj: onde li
consultava, divideva con essi il pane, dalla Providenza compartito; e in
quegli atti di astinenza e di abnegazione riconoscea l'amore, e
nell'amore la virtù. Diffusi pel mondo, nella reggia come nella capanna,
senza domicilio fisso, seminando dietro di sè la parola che salva, alle
eresie oppongono la predica, l'associazione; inoltre l'esempio del
massimo disinteresse e della maggior costumatezza. Deperisce il
sentimento dell'autorità? e i frati rinnegano la propria per far la
volontà d'un altro, ch'esso pure dipende da un superiore, e questo da un
altro, finchè s'arriva al pontefice, da cui tutto e tutti rilevano. Quel
rinunziare volontariamente al creato per amor del Creatore, esprimeva
non solo lo spogliamento, ma l'amore dello spogliamento. Così ridotto,
l'uomo non è più esposto a quella comune tentazione, per la quale,
allorchè abbia detto «Ciò è mio», facilmente passa a dire «Ciò son io, è
l'esser mio, ingrandito e nobilitato»; non trovasi grande per nascita,
per eredità o posti, ma per la sola grandezza vera dell'uomo, quella
dell'anima. Oggi che, in un'esistenza laboriosa, avvelenata dalle cure
materiali, non possiam intendere quella guerra dichiarata ai sensi, si
ripete che il denaro produce indipendenza. Ebbene, questi frati la
godeano perchè, non avendo cosa da perdere, sfidavano i potenti o i
rapaci a far loro paura.

Non incardinati a una chiesa come i preti, non appartenenti a una
provincia ad un reame, assumevano tutti i pesi del clero senza i
vantaggi; anzi, coll'umiltà e povertà correggevano di quello l'orgoglio,
che era uno de' più forti appigli per gli eretici. Poveri, penitenti,
assistendo al popolo nelle tribolazioni e benedicendone il tripudio,
contrastando ai tiranni, specchi di bontà e di dottrina, ecco perchè gli
Ordini dei Minori e de' Predicatori tanto poterono, e divennero il più
valido sostegno della Santa Sede; e per ciò li troveremo i più
osteggiati dagli avversarj della Chiesa.

A chi nella storia riconosce qualcosa di più nobile e liberale che non
l'accidente o la fatalità, non isfuggirà come quest'istituzione, tanto
favorevole al potere dei papi, e che forse ritardò di tre secoli il
distacco luterano, al pari d'altre istituzioni a pro del pontificato,
venne da persone estranie e private, non già dai papi, non da ambizione
nè calcolo loro, siccome sogliono gli ordimenti che i re e i ministri
fanno per ampliarsi in potenza.

E subito destarono meraviglia e simpatia nei migliori[92], e in folla
attrassero pii ed illustri proseliti, professori, architetti, medici,
filosofi, tra i quali il maggior mistico san Bonaventura, il maggior
ragionatore san Tommaso, il ravvivator delle scienze sperimentali
Ruggero Bacone, e cardinali, e principi, e re, e regine. Ciò chiuda la
bocca al frivolo beffardo, provando ch'erano in armonia col tempo,
soddisfaceano a bisogni veri delle anime, e profittavano alla società
quale allora si trovava. E i chiostri erano allora l'asilo de' maggiori
filosofi, i quali, ammiratori di Dio mentre il mondo dilagava di sangue,
passavano la vita nella contemplazione del bello, nella ricerca del
vero, nella pratica del bene; e dai chiostri uscirono i più vigorosi
campioni della verità, e ampliatori della civiltà, quali furono i
teologi.

Nella teologia dogmatica bisogna distinguere l'elemento _immutabile e
sostanziale_, cioè il vero rivelato e quel che ad esso s'attiene: e
l'elemento _mutabile_, quasi accessorio, che è lo sviluppo scientifico
d'esso vero rivelato, la forma di esso. Il primo nè scema nè
progredisce; il secondo varia col tempo e cogli uomini. Quello è oggi
qual fu al tempo di Cristo e degli apostoli, coi quali fu compito e
suggellato; l'altro si modifica e si modificherà sotto l'azione
permanente dello Spirito Santo, e per cagioni diverse. In quello il
semplice credente e il più profondo teologo sono eguali; per l'altro
differiscono grandemente. Questo sviluppo scientifico ebbe due periodi
ben distinti eppur connessi: quello dei Santi Padri e quello degli
scolastici.

Il medioevo avrebbe potuto produr teologi sì grandi come i primi secoli?
era assai tener viva la face della civiltà e delle credenze fra il
turbine della barbarie. I teologi studiavano nella Scrittura e ne'
Padri, con poca invenzione e poca filosofia, contentandosi di compilare
o copiare. Pur v'ebbe taluni che tentarono qualche sistema; poi nel XI
secolo ricompajono i grandi teologi. Tal fu Lanfranco di Pavia
(1005-89), divenuto abate di Bec in Normandia, poi arcivescovo di
Cantorbery, che, dagli affari pubblici non distolto, risuscitò l'arte
critica, applicandola ai testi che l'eretico Berengario aveva falsati
per negare la presenza reale nell'eucaristia; riprovando la sottigliezza
dei tropi e dei sillogismi e l'_inane fallacia_ della dialettica di
Aristotele, chiama sapiente chi conosce e glorifica Dio, e pienezza
della dottrina l'intenderne il mistero e la sapienza.

Discepolo suo e successore, Anselmo d'Aosta (1033-1109), con dolce calma
e fermezza, intelletto elevato, cuor puro, carattere amabile, per
sagacia e pietà fu chiamato un secondo Agostino, e sulle traccie di
questo diede dimostrazioni ancora venerate sopra l'essenza divina, la
trinità, l'incarnazione, la creazione, l'accordo del libero arbitrio
colla Grazia. Mettendo in iscena un ignorante che cerca la verità colla
scorta dell'intelletto puro, vuol mostrare che la ragione non prova, ma
comprova le verità rivelate; e protestando insieme che la fede non cerca
comprendere, ma pur movendo dal credere, tende all'intelligenza,
chiaramente determina i confini della filosofia e della teologia.

Lo stolto che dice _Non v'è Dio_, bisogna abbia l'idea d'un essere a
tutti superiore, anche quando afferma che non esiste. Ma l'affermare che
non esista quello che si chiarisce, è assurdo; è poi contradditorio ne'
termini, atteso che quest'ente, presupposto superiore a tutti,
resterebbe inferiore a un altro, che a tutte le perfezioni congiungesse
l'esistenza. Voi riconoscete l'argomento svolto poi da Cartesio; sicchè
un monaco del XI secolo trovava, e preciso esponeva la prova più
compiuta e soddisfacente dell'esistenza di Dio, cioè elevava la
coscienza fino alla nozione dell'essere, e sopra un concetto della
ragione edificava una teologia dottrinale.

Altri si volgeano ad enucleare credenze particolari di mezzo alla
generale, seguendo lo spirito di controversia introdotto dalla
scolastica.

Da Boezio, ultimo filosofo latino, era stata resuscitata la stretta
dialettica, che l'italioto Zenone d'Elea aveva insegnata. Di essa erasi
giovata assai la sapienza greca; ma se si restringe a pure forme e
categorie, impaccia la ragione mentre intende soccorrerla. Entrata poi e
divenuta dominante nelle scuole d'Occidente, ne prese il nome di
_scolastica_, che esprime ad un tempo e l'uso il più poderoso, e il più
inane abuso che siasi fatto mai dell'umano raziocinio.

Questa geometria della ragione mette innanzi, precisamente formolato, il
suo teorema, da principj inconcussi deduce illazioni con raziocinio
serrato, senza abbellimenti nè svaghi, valendosi solo di parole
chiaramente definite, eliminando le idee vaghe e i termini equivoci, e
procedendo sempre dal noto all'ignoto. Tali principj non potea darli che
la rivelazione. Movendo da questi, la scolastica limitavasi a difendere
e chiarire dogmi parziali, a vedere in che modo accettar la rivelazione
e conoscere il sentimento comune; esercitandosi sulle due nozioni
fondamentali del creatore e della creatura, per trovarne e chiarirne la
relazione, ch'è la fonte d'ogni morale, e conciliare la fede rivelata
colla ragion pura e coi fenomeni della vita esterna; sospendendo ogni
disputa non appena la Chiesa avesse sentenziato.

Ma mentre sant'Anselmo sosteneva doversi credere ai misteri prima di
analizzarli colla ragione, Roscelino prendeva le mosse da un ordine
puramente logico, e distruggeva i misteri della fede col pretesto di
spiegarli. Era Aristotele che prevaleva a sant'Agostino; e la scolastica
più non si propose soltanto di rendersi conto dei dogmi riguardati come
incontestabili, di elevarsi dalla fede all'intelligenza, come ne'
migliori tempi; ma prendea le mosse dall'ordine logico e psicologico,
dalla coscienza, da una specie d'esperienza, non impugnando i dogmi,
anzi cercando metterli in armonia colle teoriche razionali, pure non
prendendoli per base e termine delle sue speculazioni, e formando una
filosofia umana.

La Chiesa non vi si era opposta; solo avvertì che v'ha dei limiti
insuperabili, e vigilava che l'orgoglio non urtasse il dogma. Alcuni
vollero trascenderli, e ne nacquero gli errori de' Nominalisti e de'
Realisti, lo scetticismo d'Abelardo, il panteismo di Amalrico di
Chartres. La Chiesa condannò questi abusi della dialettica, eppure
lasciolla applicare alla teologia.

Allora rinacquero gli abusi della sofistica greca. Il minuzioso
speculare, disgiunto dall'applicazione, dalla sperienza,
dall'erudizione, da ogni bellezza; il sillogizzare non tanto per
raggiungere la verità, quanto per uniformarsi a certe regole, o per
avviluppare gli avversarj; il puntigliarsi in frivole distinzioni fin di
sillabe, congiunzioni, preposizioni, e innestare alla logica quanto di
vano comprendevano la grammatica e la geometria, colla presunzione di
dimostrare ogni cosa, perfino i contrarj; insomma l'assumere la disputa
per iscopo, non per mezzo, e confondere il metodo colla sostanza, faceva
invanire e delirare nella presunta onnipotenza della dialettica, e
separava la teologia speculativa dalla pratica, l'argomentatrice dalla
mistica. La Bibbia diveniva un arringo di disputazioni, secondo che gli
uni vi rintracciavano il senso letterale, altri l'allegorico, altri il
mistico. Che cosa faceva, e dove stava Iddio prima di creare? se nulla
avesse creato, qual sarebbe la sua prescienza? v'ha tempo in cui egli
conosca più cose che in un altro? potè egli fare le cose in altro modo
da quel che le fece? e che non sia ciò che è? e, per esempio, che una
meretrice sia vergine? Iddio, incarnandosi, si unì all'individuo od alla
specie? il corpo di Cristo alla destra del Padre sta seduto o in piedi?
e le vesti con cui comparve agli apostoli dopo risorto erano realtà od
apparenza? e le assunse con sè in cielo? e ve le tiene ancora? e
nell'eucaristia sta nudo o vestito? che divengono le specie eucaristiche
dopo mangiate? in qual maniera s'operò l'incarnazione nel seno di Maria?
san Paolo fu rapito al terzo cielo nel corpo o senza? il pontefice
potrebbe cassare i decreti degli apostoli, e formare un articolo di
fede? o abolire il purgatorio? è semplice mortale, o una specie di
divinità?

Ricondurre le quistioni teologiche al punto ove i Padri le aveano
lasciate fu l'assunto di Pietro Lombardo (1160), povero fanciullo
novarese, divenuto vescovo di Parigi. Nei quattro libri _Sententiarum_
raccolse in un ordine alquanto arbitrario le proposizioni de' santi
Padri intorno ai dogmi, sicchè non rimanesse che d'applicarle nelle
varie quistioni. Ma poichè delle difficoltà esposte non porgeva la
soluzione, apriva campo a troppe sottigliezze, per quanto egli
richiamasse continuo verso gli studj positivi e i monumenti della prisca
filosofia cristiana. Inoltre dava egli stesso in certe speculazioni che
noi possiamo dire curiose: «Iddio padre generando suo figlio, generò se
medesimo o un altro Dio? generò di necessità o di volontà? è Dio
spontaneamente o necessariamente? Gesù Cristo potea nascere d'una specie
d'uomini differente dalla stirpe d'Adamo? potea prendere il sesso
femminile?» Quando la logica gli paresse condurre a conclusioni diverse
dalla fede, conchiudeva: «Su questo punto amo meglio udire altri, che
non parlare io stesso». Fu intitolato il _Maestro delle sentenze_,
divenne testo delle scuole, ebbe replicate edizioni ne' primi tempi
della stampa, e forse quattrocento commentatori, e fin a mezzo il secolo
passato l'università di Parigi ne celebrava l'anniversario con esequie
assistite da tutti i bacellieri licenziati.

Censurare la scolastica per gli abusi che ne derivarono, è ingiustizia
come di chi condannasse la letteratura odierna per la prostituzione de'
giornali. È vero che tali ginnastiche sono pericolose, nè impunemente
s'irritano i dilicati muscoli della credenza, e difficilmente si ha la
debita riverenza per un dogma che fu maneggiato con troppa famigliarità;
ma è vero altresì che gli scolastici successero ai santi Padri
nell'ufficio di conservare, trasmettere, propugnare la fede; ed è loro
merito l'aver raccolte in un sol corpo di dottrina tutte le verità
rivelate, sparse in tanti volumi quanti sono i monumenti della
tradizione; ridottele in pochi, ordinate con sistema scientifico,
espresse con preciso e chiaro linguaggio. Insomma la scolastica, nella
parte sua viva, fu il trionfo della ragione applicata alla rivelazione.

In ciò il maggior merito va a quel che può asserirsi il maggior filosofo
del medioevo, e fors'anche dell'evo moderno, san Tommaso (1227-74). Nato
dai conti d'Aquino, pronipote di Federico Barbarossa, cugino di Enrico
VI e di Federico II, discendente per madre dai principi normanni,
abbandona delizie e speranze per vestirsi domenicano, e ben presto
mostrò intelletto filosofico s'altri mai, erudizione estesissima,
passione de' grandi risultamenti. A quarantun anno si propose, coi
materiali sparsi della scienza, coordinare in sistema compiuto la
teologia e la filosofia, compendiando in un volume i conflitti che da
dodici secoli la Chiesa sosteneva intorno ai cardini della fede, e
quanto aveano insegnato, approvato, riprovato i Padri, i dottori, i
papi, i concilj, in maestosa sintesi tendendo a riprodurre l'ordine
assoluto delle cose. Dio uno, la Trinità, la creazione, le leggi del
mondo, l'uomo e l'angelo, la natura e la grazia; e opporre la verità
agli errori moltiformi del Corano[93], del Talmud, del manicheismo.
All'ispirazione ed elevazione dei primi Padri non assurge egli, ma
fedele al sillogismo, porge formole dotte e profonde distinzioni.
Vastissimo il concetto generale, finissime le particolarità; non c'è
massima nella Scrittura e nella tradizione, non idea nella coscienza,
non errore nelle menti ch'egli non abbia discusso, sopra ciascuno
recando le opinioni antiche e moderne, vere e false, la tesi e
l'antitesi; e con un buon senso calmo, imparziale, senza sistematiche
esclusioni, adottando tutto ciò ch'è vero, approvando tutto ciò ch'è
buono. Mentre d'Aristotele repudia la metafisica, ne adopra la
dialettica e il potente argomentare sillogistico, tanto opportuno a
dissipare il sofisma.

Ecco con qual metodo procede. Enuncia, per lo più in forma di quistione,
il teorema che intende dimostrare; poi espone e sillogizza tutte le
opposizioni filosofiche con tal franchezza e lealtà, che poterono da lui
attingere eresie ed objezioni quanti ebbero la mala fede di sopprimere
le risposte. Vi contrappone (_sed contra_) passi d'Aristotele, della
Bibbia, dei Padri, principalmente di sant'Agostino: quindi (_conclusio_)
pronunzia la sua decisione in termini concisi, enucleandoli poi
dialetticamente, e non di rado con poche parole d'inarrivabile
precisione snodando avviluppatissimi problemi; donde passa a sciogliere
per ultimo con facilità le opposizioni che avea messe innanzi sul
principio della quistione.

Ch'egli si occupasse di scienze al tempo suo non esistenti, o usasse un
linguaggio che l'età sua non gli dava, chi lo pretenderebbe? mentre
eccitano meraviglia la chiarezza, la brevità nervosa, la schietta
indagine della verità, che con bella e profonda definizione egli fa
consistere in un'equazione tra l'asserto e il suo oggetto[94].

Scienza di Dio, dell'uomo, della natura, la teologia risale a Dio per
contemplarlo, e col raggio che ne attinge discende la scala del creato,
illuminando le sfere inferiori. Tra i corpi assolutamente materiali e il
mondo delle pure intelligenze, riflesso della vita e delle perfezioni di
Dio, sta l'umanità, partecipe degli uni e degli altri; tre mondi,
connessi da legami infiniti, donde risultano l'ordine naturale e il
soprannaturale, e in seno all'opera di Dio nasce l'opera dell'uomo,
mediante la libertà creata. Di qui la mescolanza di bene e di male, di
verità e d'errore, che costituisce la storia umana. Delle creature,
alcune sono assolutamente immateriali, altre materiali, altre miste, e
nel formarle Iddio si propose il bene, cioè d'assimilarle a sè. Del qual
bene partecipano anche i corpi, in quanto possedono l'essere, e sono
l'effetto della bontà divina; e concorrono alla perfezione
dell'universo, che deve contenere una gradazione d'esseri, gli uni
subordinati agli altri, secondo che sono più o meno perfetti. Chi li
consideri uno ad uno, non vede che l'inanità: ben altrimenti da chi li
guardi come istromenti degli spiriti: avvegnachè tutto ciò che si
riferisce all'ordine spirituale, mostrasi più grande quanto più viene
conosciuto.

Centro e compendio della creazione è l'uomo, il cui spirito vive di
triplice vita, la sensiva, la vegetativa e la razionale, la qual ultima
ancora si divide in intelligente e volitiva. Alla volitiva san Tommaso
assegna norme rettissime, giacchè fondate sugli insegnamenti della
Chiesa: e canoni della società, che i più sodi e i più liberali non
furono forse mai dati da altri[95].

Ciò sia detto per coloro, che non vogliono considerar tampoco la
scolastica come il maggior tentativo fatto di sostenere il dogma col
raziocinio, costruendo sistemi di metafisica trascendente, che non
provano ricchezza di scienza storica e filologica, ma suprema
sottigliezza d'ingegno[96].


NOTE

[71] RAD. GLABER.

[72] LANDULFI SENIORIS _Historia Mediolani_, II, 27. Vedi qui sopra, a
pag, 71.

[73] La confessione di fede dei Valdesi delle valli subalpine del 1120
porta: _Fermament tenèn tot quant se contèn en li doze articles del
symbolo, lo qual ès dict de gli apostol; tenèn esser heresia tota cosa
la qual se discorda e non ès convenient à li doze articles_.

[74] _Multa petebant instantia prædicationis auctoritatem sibi
confirmari_. San Stefano di Borbon ap. GIESLER, pag. 510.

[75] Però in un manoscritto di Cambridge della _Nobla leçon_, che
vorrebbero supporre del 1100, cioè anteriore ad esso Valdo, leggesi:

    _Que non volìa maudire, ni jurar, ni mentire,_
    _Ni ahountar, ni ancire, ni prenre de l'autrui,_
    _Ni venjar se de li sio ennemie,_
    _Illi disent quel ès Vaudès e degne de meurir._

Giulio Perticari (_Dell'amor patrio di Dante_, c. XII), dice la _Nobla
leçon_ «scoperta non ha guari a Venezia», mentre fin nel 1669 ne dà
degli estratti Giovanni Leger.

Nella parola _valdese_ alcuno vorrebbe sentire il tedesco _Wald_,
foresta.

Cataro in greco vuol dire _puro_, e forse presero tal nome per la
pretesa innocente vita. Sant'Agostino già denomina _Cataristi_ i
Manichei. _De hær. Manich_. I Tedeschi chiamano ancora _Ketzer_ gli
eretici.

[76] Fra molt'altre ragioni, diceasi loro: L'uomo vuole ora il bene, ora
il male. Se è creatura del Dio benefico, come mai propende al male? se
del malefico, come mai opera il bene?

[77] Così il Vignerio, reputato dai Protestanti il restauratore della
storia ecclesiastica. _Bibliotheca historica_, addiz. alla parte II,
pag. 313. Anche frà Ranerio Saccone dà le Chiese di Francia e d'Italia
originate da quelle di Bulgaria e Drungaria. Bossuet non potè indovinare
dove fosse questa Drungaria: noi crediamo apporci dicendola _Tragurium_,
cioè _Traù_.

[78] _Die Waldenser in Mittelalter_, opuscolo di A. W. DIECKHOFF, in
risposta a quello di HERZOG sul soggetto medesimo.

M. C. SCHMIDT, _Hist. des Cathares ou Albigeois_.

J. VENEDEY, _Die Pataria im XI und XIX Jahrhundert_. Parigi 1854.

[79] Del Saccone, vissuto verso il 1230, la _Summa de Catharis et
Leonistis, sive Pauperibus de Lugduno_ fu inserita nel _Thesaurus novus
anedoctorum_ dei PP. Martene e Durand. Parigi 1717, tom. V. In questa
_Summa_ trovo menzionato un volume di dieci quaderni, in cui Giovanni di
Lugio avea deposti i suoi errori. Buonaccorso, già vescovo dei Catari in
Milano, li confutò nella _Manifestatio hæreseos Catharorum_, che sta
nello _Spicilegio_ del padre D'Achery, tom. I, p. 208 del 1723. Nel
suddetto THESAURUS (v. 1703) vedasi pure una _Dissertatio inter
Catholicum et Patarinum_; e l'opera di frà Stefano di Bellavilla
inquisitore; e così i sermoni di Ecberto (verso il 1165) contro i
Catari, stampati a Colonia il 1530; l'opera di Alano, insigne teologo
(morto il 1202) contro gli eretici e valdesi, stampata a Parigi il 1612.

[80] In una costituzione di Federico II leggesi: _In exemplum martyrum,
qui pro fide catholica martyria subierunt, Patarinos se nominant, veluti
expositos passioni_. Ed anche le _Assise_ di Carlo I portano nel
francese d'allora: _Li vice de ceans son coneu par leur anciens nons, et
ne veulent mie qu'il soient apelé par les propres nons, mais s'apellent
Patalins par aucune excellence, et entendent que Patalins vaut autant
comme chose abandonnée à soufrir passion en l'essemble des martyrs, qui
souffrirent torment pour la sainte foy_.

È da notare che anticamente i Druidi chiamavansi _Pataru o Pateri_,
forma di _patres_.

[81] Da cui il _Bougre_ de' Francesi, il _Bolgiron_ de' Lombardi.

[82] Da Como? Anche Concorezzo è borgata vicina a Monza: come Bagnolo si
ha nella Lombardia, in Piemonte, nel Napoletano e in Provenza.

[83] Alcuni pretendono (p. e. Döllinger) distinguere i dualisti dai
monarchi: e fra questi ultimi metterebbero i Concorezj e i Bagnolesi.

[84] Ne' loro riti trovansi certe formole popolari e ritmiche. Così al
fine della predica il maestro spegnendo il lume, diceva: _Quis habet
teneat_; o in piemontese: _Quel qu'eseguirè con lume de la lanterna
gagnerè la vita eterna_; e in italiano: _Alleluja alleluja segua chi ha
la suja_.

[85] AP. LANZI, _Lezioni di antichità toscane_, XVII.

[86] Da un codice della biblioteca Casanatense di Roma. A. III, 34. Vedi
_Archivio storico_, nº 38.

[87] Sono singolarissime le particolarità che dà quasi di ciascuna
persona e luogo. _Donna Johanna de Francia que tingit filum, induta de
camelino, et moratur in plano versus portam qua itur ad monasterium —
Forneria de Ulmo, pinguis et grossa — Quedam juvenis de Ast, magna que
moratur in plano juxta quendam virum qui non potest se moveri de lecto —
Quidam macellarius, qui habet macellum in plano versus apothecas
pannorum in penultima banca — Quedam masceria dominorum satis colorata —
In quadam cassina cujusdam tabernarii grassi et pinguis, qui moratur
prope plateam castri in quodam palacio seu domo magna — Due mulieres que
morantur ultra Dariam, una prope aliam; quedam alia que moratur veniendo
de ecclesia sancti Martini a manu sinistra in domo coperta paleæ —
Quedam alia vetula grossa et colorata moratur in summitate ville —
Quedam tabernaria que moratur in introitu porte veniendo de sancto Petro
et vendit sal, pulcra est, et ex oppositu ipsius moratur quidam
tabernarius — Quedam alia testrix que vendit drapellos et est
lentigiosa_.

[88] Grosso volume in-folio, edito a Roma il 1743 dal padre Tommaso
Agostino Richino, col titolo _Venerabilis patris Monetæ cremonensis
ordinis Prædicatorum, sancto patri Dominico æqualis, adversus Catharos
et Valdenses libri quinque_.

[89] Dicono che la seconda parte dell'_Ave Maria_ fu aggiunta solo al
cominciar del protestantesimo, e il Mabillon non ne troverebbe vestigio
prima del 1508. Ma il breviario della Chiesa d'Ivrea, che fu usato fino
al 1545, in una copia del 1488 riporta anche la _Sancta Maria_, ecc.

[90] «E tutte le creature appellava fratelli e sirocchie, dicendo che
tutti aveano uno cominciamento da un medesimo creatore e padre». _Vite
de' Santi Padri_. — _Fratres mei aves, multum debetis laudare
Creatorem.... Sorores meæ hirundines.... Segetes, vineas, lapides et
silvas, et omnia speciosa camporum, terramque et ignem, aerem et ventum,
ad divinum movebat amorem... Omnes creaturas fratris nomine nuncupabat
frater cinis, soror musca_. TOMMASO CELANO suo discepolo. _Acta SS.
octobris_. Vedi _i Fioretti_ di san Francesco, uno de' più ingenui libri
del nostro Trecento, e dei più beffati dai riformatori del Cinquecento.

[91] Santa Maria Novella in Firenze, santa Maria sopra Minerva in Roma,
san Giovanni e Paolo in Venezia, san Nicolò in Treviso, san Domenico a
Napoli, a Perugia, a Prato, a Bologna, coll'arca stupenda del fondatore;
santa Caterina a Pisa, sant'Eustorgio e le Grazie a Milano, ed altre
chiese, segnalate per ricca semplicità, e per lo più architettate da
frati.

[92] Guitton d'Arezzo scriveva di san Francesco:

    Cieco era il mondo, tu failo visare (_vedere_);
    Lebbroso, hailo mondato;
    Morto, l'hai suscitato;
    Sceso ad inferno, failo al ciel montare.

Dante pone un magnifico elogio dei due patriarchi in bocca a san Tommaso
e a san Bonaventura nei canti X e XI del _Paradiso_. Di san Francesco
conchiude:

    Pensa oramai qual fu colui, che degno
      Collega fu a mantener la barca
      Di Pietro in alto mar per dritto segno.
    E questi fu il nostro patriarca:
      Perchè, qual segue lui com'ei comanda,
      Discerner puoi che buona merce carca.

E a san Bonaventura, lodando san Domenico, fa dire:

    L'esercito di Cristo...
                            dietro all'insegna
      Si movea tardo, sospettoso e raro,
    Quando lo imperador che sempre regna
      Provvide alla milizia, ch'era in forse
      ..... A sua sposa soccorse
      Con due campioni, al cui fare, al cui dire
      Lo popol disviato si raccolse.

[93] Che il concetto di san Tommaso vincitore delle eresie, e
specialmente di quelle di Averroè, fosse affatto popolare, si prova dal
vederlo atteggiato dai pittori. In Santa Caterina di Pisa, ove tenne
scuola, Francesco Traini, discepolo dell'Orgagna, dipinse Tommaso, sul
quale piovono raggi splendidissimi da Dio e dagli angeli e santi, e
altri meno vivi da Platone e Aristotele: esso li riflette tutti sopra i
dottori della Chiesa, fuorchè uno il quale percuote Averroè che sta
rovesciato a' suoi piedi, e passa fuor fuori il libro del gran commento.
Anche Taddeo Gaddi ritrasse l'Angelico sopra un'eccelsa cattedra,
circondato da personaggi dei due Testamenti e dalle quattordici scienze,
ognuna di esse sormontata dal sapiente che n'è tipo: e a' piedi stanno
Ario, Sabellio, Averroè. E costui si scorge in molti altri dipinti,
cruciato dai demonj, stracciantesi le chiome, ecc.

Sulle dottrine di Averroè dovremo tornare, onde giova notare come
Guglielmo di Tocco, autore della vita di san Tommaso, enumerando le
eresie vinte da questo, pone in primo luogo quella di Averroè «che
insegnava esservi un intelletto solo: errore sovversivo del merito de'
santi, giacchè allora non v'avrebbe differenza tra gli uomini». E
prosegue: _Mirum est quam copiose sanctus Thomas in illam vanissimam
sententiam semper inveheretur. Captabat ubique tempora: quærebat
occasiones unde ipsam traheret in disputationem: pertractam vero
torquebat, exagitabat, monstrabatque non a christiano solum, sed ab omni
quoque alia, peripateticaque præcipue philosophia dissentire_. BOLLAND.,
_Acta Sanctorum Martii_.

[94] _Veritas intellectus est adœquatio intellectus et rei, secundum
quod intellectus dicit esse quod est, vel non esse quod non est_. Adv.
gent. I, 49, I.

[95] «Legge è un ordinamento della ragione, promulgato da chi
sovrintende al Comune pel bene di tutti». I della 2ª _quest._ 95, art.
4.

«Due cose devono avvertirsi intorno al buon ordinamento del principato
in qualunque città e nazione: la prima, che tutti ottengano qualche
parte nel principato, lo che mantiene in pace il popolo, e fa che tutti
amino e difendano l'ordinamento. L'altra riguarda la forma del
reggimento. Ottimo principato è dove uno presiede a tutti secondo il
merito, e dopo lui governano altri secondo il merito; il qual principato
è di tutti, perchè tutti possono essere eletti, e tutti partecipano
all'elezione». _Quest._ 105, I della 2ª, art. 1.

Ottima è la sua osservazione intorno allo svilimento de' caratteri,
prodotto dall'assolutismo: sotto il quale, dic'egli, gli uomini _in
servilem degenerant animum et pusillanimes fiunt ad omne virile opus et
strenuum_. De reg. pr. L. I. 3.

[96] Pietro Tamburini, che abituò i Lombardi al servilismo ufficiale, è
accannito contro la scolastica. _De fontibus sacræ theologiæ_. Pavia
1790, vol. III, diss. 10. La difese Gerdil nel _Saggio d'istruzione
teologica_, art. _Scolastici_, tom. X.




DISCORSO V.

ORIGINE DELL'INQUISIZIONE. SEGUE DE' PATARINI. LA GUGLIELMINA.


La verità non sarebbe verità se ciò che se ne scosta non fosse errore:
nè l'errore sarebbe errore se non cagionasse disordine. In conseguenza
l'autorità tutrice dell'ordine sociale deve reprimerlo. In tempo che
tutto avea per meta il cielo, sicchè chi mettesse impacci all'arrivarvi
era il gran nemico della società, bisognava collocare sotto la guardia
delle leggi la fede, come la vita, la roba, l'onore.

Che la società pagana non tollerasse le religioni diverse dalla legale,
è attestato non meno dal supplizio di Diagora e Socrate, che dalle
migliaja di martiri. I Padri della Chiesa proclamarono la libertà delle
credenze, finchè la loro fu perseguitata; ma come prevalse, e gli
eretici sorsero a turbarla, argomentarono che il reprimere gli errori
fosse diritto e difesa legittima contro della persecuzione e della
seduzione. Se la Chiesa è unica depositaria e interprete della verità, e
soltanto in essa vi è salute, non dovrà ella con ogni modo opporsi alla
propagazione dell'errore? Gl'imperatori di Roma cristiani, memori di
quando univano i due poteri di capi dello Stato e supremi pontefici,
moltiplicarono decreti in tal proposito; due Costantino, uno
Valentiniano I, due Graziano, quindici Teodosio I, tre Valentiniano II,
dodici Arcadio, diciotto Onorio, dieci Teodosio II, tre Valentiniano
III, tutti inseriti nel codice Giustinianeo. Diverse pene comminavano
agli eretici, di rado la morte, perchè i vescovi professavansi
avversissimi al sangue: a questi era affidato il decidere se un'opinione
fosse ereticale; al magistrato secolare l'avverar il fatto, e dare la
sentenza.

Così procedette la cosa nel declino dell'impero occidentale; così
continuò in Oriente. Ma fra noi, dopo l'invasione, se accadeva di punire
un violamento di leggi ecclesiastiche, i vescovi usavano quell'autorità
mista di sacro e di secolare, che ad essi era stata attribuita, e
talvolta ancora, considerando l'eresia come politica disobbedienza, la
reprimevano colla forza, siccome dicemmo aver fatto Eriberto arcivescovo
di Milano.

Ridesto il diritto romano, come alla tirannia, così vi si trovò appoggio
alle persecuzioni contro i miscredenti, poco ricordando che la legge
d'amore aveva abolita quella fiera legalità. L'imperatore Ottone III
poneva Gazari e Patarini al bando dell'impero e a gravi castighi.
Federico Barbarossa, tenuto congresso a Verona con papa Lucio III nel
1184, ordinò ai vescovi[97] d'informarsi per sè o pei loro delegati
delle persone accusate d'eresia, distinguendo i convinti, i pentiti, i
ricaduti; quelli convinti sieno spogliati dei benefizj se religiosi, e
abbandonati al braccio secolare; i sospetti si purghino, ma se ricadano,
vengano puniti senz'altro. Federico II, al tempo della sua coronazione
fulminò pene temporali contro gli eretici, e le ripetè da Padova con
quattro editti, ove, «usando la spada che Dio gli ha concesso contro i
nemici della fede», vuole che i molti eretici ond'è singolarmente
infetta la Lombardia, sieno presi dai vescovi e dati alle fiamme
ultrici, o privati dell'organo della lingua.

È questa la prima legge moderna di morte contro i miscredenti: e veniva
da un re accusato di enormi eresie dai contemporanei, e dai moderni
offerto modello di liberalismo antiecclesiastico. Egli stesso fece da
papa Onorio III rimproverare le città lombarde per averlo impedito di
procedere, come si era proposto, contro l'eresia[98]: all'arcivescovo di
Magdeburgo, legato in Lombardia, impose di usar il massimo rigore[99]; e
l'ordinò nelle _Costituzioni del regno di Sicilia_, dolendosi, che dalla
Lombardia, ove n'era il semenzajo, i Patarini fossero largamente
penetrati in Roma e perfino nella Sicilia[100] e a perseguitarli spedì
l'arcivescovo di Reggio e il maresciallo Ricardo di Principato. Nè men
severi editti fece Ottone IV[101]; da cui Giacomo vescovo di Torino,
sgomentato dell'aumentarsi de' Valdesi fra le Alpi, ottenne ampia
facoltà di espellerli dalla sua diocesi[102]. Sull'esempio e
coll'autorità dei decreti imperiali, le varie città emanarono statuti
contro gli eretici.

Questi aveano per centro Tolosa; e già potemmo vedere come impugnassero
la giustizia, la proprietà, la famiglia, la facoltà di punire, insomma i
fondamenti della società. Come nemici della società consideravansi
dunque, e Federico II, nella succennata costituzione, che passò nel
diritto comune per quasi tutta Italia, ordina a' suoi uffiziali
d'investigare contro gli eretici, anche senza denunzia e sopra sospetti
per quanto leggieri, ponendo l'eresia fra i delitti pubblici (_inter
cætera publica crimina_); anzi lo giudica più orribile che la lesa
maestà: e fin agli ecclesiastici comanda di esaminare se vi avesse
offesa anche contro un solo articolo di fede: _a viris ecclesiasticis et
prælatis examinari jubemus_.

Eresia era titolo che applicavasi a qualunque errore. Si sa che, nella
dieta di Roncaglia, Martin Gosia definì che l'imperatore è non solo
signore di tutto il mondo, ma anche di tutte le cose de' particolari. Or
bene, il famoso Bartolo non solo adottò quella sentenza, ma dichiarò
eretico chi credesse altrimenti.

L'eresia era dunque civilmente delitto: e Luca di Penna, per dirne uno
dei cento, dichiara «il misfatto d'eresia esser massimo e pubblico, per
offendere la maestà divina, e conturbare l'unità della Chiesa: aversi in
esso a procedere per inquisizione, e quelli che da' giudici
ecclesiastici son dichiarati rei, se non s'accusano e ritornano in seno
della Chiesa, siano dichiarati eretici, e consegnati al giudice
secolare, che deve bruciarli e incamerarne i beni, come nel misfatto di
maestà».

Da questi mali volendo Innocenzo III sbrattare la vigna di Cristo, spedì
monaci a predicare, esortando i principi a secondarli; e quando Ranerio
e Guido inquisitori avessero scomunicato uno, i signori doveano
confiscargli i beni e sbandirlo, e far peggio a chi resistesse. Di qui
cominciò la crociata contro gli Albigesi, che non è da questo luogo il
raccontare, ma dove la religiosa serviva di mantello alla quistione di
nazionalità. La Francia, smaniando ottenere quell'unità, che molti
agognano oggi a qualsiasi costo anche per l'Italia, voleva sottomettere
la Provenza e la Linguadoca, che avvezze alle romane, repugnavano dalle
ordinanze germaniche del paese settentrionale, e quell'occasione sembrò
opportuna. La spedizione fu segnalata dagli orrori delle guerre civili e
dello stato d'assedio, ma solo gli adulatori dei re potrebbero
riversarne ogni colpa sul papa e sulla religione. Oggimai la storia
accertò che Innocenzo, mal informato delle iniquità commesse da ambe le
parti, non avea mai cessato di predicar pace e moderazione, e dopo che i
crociati ottennero vittoria, spedì legato _a latere_ il cardinale Pietro
di Benevento, affinchè riconciliasse colla Chiesa gli scomunicati, e
riducesse Tolosa a repubblica indipendente, purchè convertita dagli
errori anticristiani e antisociali; assolse i capi dell'insurrezione, e
al figlio di quel Raimondo da Tolosa ch'era stato principale capo della
guerra, prodigò consolazioni, assegnò il contado Venesino, Beaucaire e
la Provenza, e ripeteva: «Abbi pazienza fin al nuovo concilio».

Sotto i papi succeduti, la guerra fu proseguita colla ferocia delle
nazionali, finchè la Provenza restò sottoposta affatto al re di Francia.
Questo re era san Luigi, e al nuovo acquisto volle accomunare i
provedimenti che vegliavano in Francia, dove l'eresia, secondo il
diritto comune, era considerata delitto contro lo Stato, e punita del
fuoco. Romano, cardinale di Sant'Angelo, raccolse un concilio, dove si
stabilì che i vescovi nominerebbero in ciascuna parrocchia un sacerdote
con due o tre laici, per _inquisire_ gli eretici, e farli noti ai
magistrati; punito chi ne celasse alcuno; distrutta la casa dove uno
fosse côlto.

Sono i fieri ordinamenti coi quali si svelle la ribellione, e pur troppo
li vediamo e li deploriamo oggi stesso minacciati e applicati, nel
meriggio dell'ostentata civiltà, e per cause assai meno certe, in questa
povera Italia.

Il tribunale dell'inquisizione fu dunque una corte speciale in paese
sovvertito da lunga guerra e da rinascenti sollevazioni. Invece delle
precedenti stragi armata mano, e dei consigli di guerra senza diritto di
grazia, l'Inquisizione era esercitata da ecclesiastici, gente più
addottrinata e meno fiera; ammoniva due volte prima di procedere; solo
gli ostinati e recidivi arrestava; riceveva al pentimento chiunque
abjurasse, e spesso contentavasi di castighi morali; col che salvò
moltissimi, che i tribunali secolari avrebbero condannati. Gregorio IX
poi, ad istanza del famoso teologo Rajmondo de Pegnaforte, la sistemò
col togliere ai vescovi la processura, e riservarla ai frati, che così
all'uffizio di combattere colla parola gli eretici unirono quello di
farli ricredenti o castigarli. Al priore de' Domenicani in Lombardia il
papa dirigeva la bolla _Ille humani generis pervicax inimicus_,
costituendolo esecutore contro gli eretici[103]. Dappoi Innocenzo IV,
con editto del 1251 da Brescia, ripartì le provincie fra Domenicani e
Francescani, a questi la Toscana, a quelli la Lombardia, la Marca
Trevisana, la Romagna, dando ai provinciali podestà d'istituire
inquisitori apostolici dapertutto, fuor della Sicilia ove n'aveano
privilegio i re: il vescovo dovea aver parte nel giudizio; le comunità
pagare le spese: e in XXXI capitoli, dappoi modificati perchè trovarono
reluttanza ne' magistrati, si diedero norme a tutti i rettori, i
consigli, i comuni per consolidar esso tribunale.

I frati costituivano una specie di giurati, circolanti al modo delle
assisie, e che aveano giurisdizione su tutti i laici, non esclusi i
dominanti, ed anche sul basso clero. Arrivato in una città,
l'inquisitore convocava i magistrati; e li facea giurare d'eseguire i
decreti contro gli eretici, ed ajutare a scoprirli e coglierli; se
alcuno renuisse, poteva sospenderlo e scomunicarlo, e mettere
all'interdetto la città. Le denunzie, che non poteano essere anonime,
aveano effetto soltanto quando il reo non si presentasse di voglia;
scorso il termine, era citato; e i testimonj interrogavansi
coll'assistenza dell'attuaro e di due ecclesiastici. L'istruzione
preparatoria riusciva sfavorevole? gl'inquisitori ordinavano d'arrestar
l'accusato, più non protetto da privilegi od asili. Cólto che fosse,
nessuno più comunicava con esso, faceasi la visita della sua casa, e il
sequestro de' beni.

Appoggiavasi l'inquisizione al diritto civile: e nella _Maestruzza_[104]
è definito: «Secondo la legge, indovinatori e malefici dee essere a loro
mozzo il capo, s'ei vi caggiono: e se eglino vanno a casa altrui; debbon
essere arsi: e i loro beni debbono essere messi in comune. Ma secondo la
Chiesa, gli è tolta la comunione, se egli è notorio; ma se egli è
occulto, imponsegli penitenza di quaranta dì» (cap. 42). Degli
indovinatori e sortilegi gl'inquisitori non possono e non debbono
intromettersi, se già manifestamente non temessero alcuna resia. Coloro
che ricaggiono nella resia di prima, la quale avevano negata, si debbono
mettere nelle mani della signoria secolare (cap. 91).

La colpa dunque era civile, la Chiesa non facea che mitigar la pena,
poichè i pentiti assolveva, anche i recidivi procurava riguadagnare.
L'inquisitore dovea dichiarare che l'accusato fosse veramente eretico, e
quindi non più appartenente alla Chiesa: da quel punto diveniva reo di
Stato: e lo Stato non eseguiva la sentenza dell'inquisizione, ma
applicava la pena stabilita dalla legge.

Una costituzione di Celestino III e d'Innocenzo III, accolta nel
_Diritto Canonico_[105], distingue le procedure per accusa secondo il
codice romano, quelle per denunzia, quelle per inquisizione; ma in tutte
sono pubblicate le testimonianze, ammesse le difese e il dibattimento.
Gli eretici dunque, giudicati secondo la legge canonica, poteano
conoscere i testimonj e l'accusatore, aver un consiglio, e pubblico
dibattimento. Solo quando lo stabilirsi dei principati sminuiva la
pubblicità, propria del medioevo, Bonifazio VIII dispensò gl'inquisitori
da tante formalità qualunque volta ne derivasse pericolo ai
testimonj[106]: Innocenzo VI, dichiarando che tal pericolo può
presumersi sempre, generalizzò la riserva, e di qui venne la procedura
secreta, per quanto vi ostassero i legisti e la nobiltà e gli uomini
comuni, che si trovavano esposti all'arbitrio. Piantato un tribunale,
potea sperarsi disforme dagli altri del suo tempo? onde vi si videro
rinnovate tutte le sevizie de' processi di Roma pagana, e il cavillo, e
la tortura, e supplizj esacerbati. San Tommaso trova legittima in tali
casi fin la pena capitale[107]. Ma la Chiesa, sebbene siasene valsa come
d'una legittima difesa e d'una prevenzione contro mali gravissimi, non
approvò mai, almeno in concilio, un'istituzione siffatta.

Fin dal nascere non mancò da fare all'Inquisizione in Italia. La
vicinanza del papa, e l'esservi egli anche principe temporale, incitava
a resistergli; e ne' conflitti di Guelfi e Ghibellini vedemmo mettersi
in discussione l'autorità di lui, passando, come troppo è facile, dalla
mondana alla spirituale. I Comuni aveano acquistato la libertà
strappandola ai vescovi, sicchè restava sminuita la riverenza a questi,
e in molte lettere i pontefici ne muovono querela alle nostre
repubbliche, le quali anche non di rado violarono e i possessi e le
persone degli ecclesiastici.

Uscente il XII secolo, Orvieto formicolava di Manichei, introdotti dal
fiorentino Diotisalvi, e da un Girardo di Marsano; e diceano che il
sacramento dell'eucaristia nulla rappresenta, il battesimo non occorre
alla salvezza; non giovasi ai morti con limosine ed orazioni. Espulsi
costoro dal vescovo, comparvero Melita e Giulita, uomini e donne
seducendo con aspetto di santità, finchè il vescovo, col consiglio di
canonici, giudici ed altri, ne esigliò ed uccise molti. Un Pier Lombardo
vi capitò poi da Viterbo, contro del quale Innocenzo III deputò Pietro
da Parenzo, nobile romano, che ricevuto fra ulivi e palme, proibì i
combattimenti carnevaleschi che finivano in sangue; ma poichè gli
eretici stimolarono a disobbedire, il primo giorno di quaresima si
mischiò fiera zuffa, e Pietro fece abbattere le torri, donde i grandi
aveano tirato sul popolo, ed emanò buoni provvedimenti. A Pietro
tornato, il papa domandò: — Come hai bene eseguiti gli ordini nostri?

— Così bene, che gli eretici mi cercano a morte.

— Dunque va, persevera a combatterli, chè non possono uccidere se non il
corpo; e se t'ammazzeranno, io ti assolvo d'ogni peccato.

E Pietro, fatto testamento e congedatosi dalla desolata famiglia,
ritornò[108].

Contro i molti Manichei di Viterbo Innocenzo mosse in persona, rimbrottò
i cittadini che tra quelli sceglievano i consoli, ed ordinò che,
qualunque fosse trovato sul patrimonio di san Pietro, fosse consegnato
al braccio secolare per castigarlo, e i beni divisi fra il delatore, il
comune e il tribunale giudicante[109]. D'altri abbiamo ricordo in
Volterra, dove gl'inquisitori, a malgrado del vescovo, atterrarono
alcune case d'eretici in Montieri[110].

Bandi severissimi contro Catari e Patarini e d'altro nome novatori,
pubblicò Gregorio IX, in qualità di sovrano di Roma e ad istanza di
questa città, volendo fossero mandati al fuoco, o, se si convertivano, a
carcere perpetuo; e guai a chi li raccogliesse o non li denunziasse.
Molti in fatto furono arsi, molti chiusi a penitenza nei monasteri di
Montecassino e della Cava[111]. Dei rimanenti si fece diligente
inquisizione, per cura di Annibaldo, capo del senato[112]; in presenza
del quale e del popolo, molti preti e cherici e laici, affetti di questa
lebbra, furono condannati; sopra testimonj e confessione propria.
L'editto di Gregorio IX fu poi ampliato da Innocenzo IV e Alessandro IV,
infine da Nicola III contro tutti gli eretici, e inserito nel diritto
canonico[113]. Il senato romano pubblicò varj capitoli, pei quali il
senatore doveva ogni anno diffidare i Catari, Patarini, Poveri di Lione,
Passagini, Giosefini, Arnaldisti, Speronisti e d'altro nome, e i loro
ricettatori, e fautori, e difensori: gli eretici côlti si devano
detenere, e otto giorni dopo condannati dalla Chiesa, punire: i loro
beni pubblicare, dandone una parte a chi li prese o rivelò, una al
senatore, una per restaurare le mura: dove teneano le congreghe facciasi
un mondezzajo; siano distrutte in perpetuo le loro case e di coloro che
da essi ricevettero l'imposizione delle mani; quegli che conoscendoli
non li riveli, sia multato in venti libbre; quei che loro diano ricetto,
perdano la terza parte dei beni, e la seconda volta siano espulsi di
città, nè possano citar alcuno in giudizio, nè esser assunti ad
impieghi, o ad atto legittimo qualsia.

In Milano fu posto _che qualunque persona a sua libera volontà potesse
prendere ciascun eretico; le case ove eran ritrovati si dovessero
rovinare, e i beni che in esse si trovavano fossero pubblicati_[114].
Enrico di Settala, arcivescovo di essa città, allora istituito
inquisitore, _jugulavit hæreses_, come lo loda il suo epitaffio; ma i
cittadini lo discacciarono. Vedesi ancora in Milano la statua equestre
di Oldrado da Trezzeno podestà, encomiato nell'iscrizione perchè
_Catharos ut debuit uxit_[115]. Nel 1303, al 1 novembre, i popolani di
Sesto Calende si univano, e nominavano due sindaci o procuratori, i
quali ricevessero le abjure di qualunque eresia o credenza, favore o
asilo o difesa prestata a eretici di qualunque sètta; e a giurar
sull'anima loro e di tutti quei del paese d'osservare la fede cattolica,
e perseguitare gli eretici credenti e i loro fautori[116].

Come ricettatore d'eretici fu assalito il conte Egidio di Cortenova nel
Bergamasco, e smantellatone il castello per istanza d'Innocenzo IV.

A Brescia operavano così sfacciati, che dissacravano chiese, e dalle
torri fortificate scagliando fiaccole ardenti, scomunicavano la Chiesa
romana e chi ne seguisse le dottrine. Contro di loro, papa Onorio III
inviò il vescovo di Rimini, il quale abbattè molte chiese da essi
contaminate, e le torri dei Gàmbara, degli Ugoni, degli Oriani, dei
Bottazzi, ch'erano stati i più violenti, con ordine che rimanessero
sempre mucchi di rovine, a ricordanza del fatto: le torri di quelli che
aveano infellonito in minor grado, fossero diroccate fino a metà o ad un
terzo, nè più si elevassero se non col consenso della Chiesa apostolica:
gli scomunicati per tali azioni, eretici fossero o loro fautori, non
venissero assolti se non presentandosi alla sede apostolica, salvo che
in articolo di morte[117].

Altri in Piacenza bruciò il podestà Raimondo Zoccola; sessanta a Verona
frà Giovanni da Schio in tre giorni, subito dopo aver riconciliate le
osteggianti città italiane nella famosa pace di Paquàra.

Nè il Napoletano mancava d'eretici, ed è probabilmente come protesta
contro le costoro predicazioni che un eremita calabrese andava attorno
gridando nel dialetto patrio: _Benedittu, laudatu e santificatu lu
Patre; benedittu, laudatu e santificatu lu Filiu; benedittu, laudatu e
santificatu lu Spiritu Santu_[118]. Dal registro angioino a Napoli si
trassero dianzi due diplomi: coll'uno del 1269, dato da Orvieto il
penultimo di maggio, Carlo d'Anjou scrive ai conti, marchesi, baroni,
podestà, consoli, conti, e chiunque abbia potere e giurisdizione,
esortandoli che, venendo i frati Predicatori di Francia come inquisitori
in Lombardia e in altre parti d'Italia, per investigare gli eretici e
quelli che per eresia dalle terre di Francia fuoruscirono, vogliano
ajutarli in tal ricerca, e renderli sicuri.

Coll'altro ai giustizieri, balii, giudici, maestri giurati ed altri
ufficiali e fedeli nel regno di Sicilia annunzia che frà Benvenuto
dell'ordine de' Minori, inquisitore, mandava i familiari suoi Regebato e
Jacobuccio a prendere alcuni eretici dimoranti nel suo regno: perciò a
loro requisizione vogliano coglierli, coi beni stabili e mobili, e
custodirli in luogo sicuro; i beni fedelmente conservino a utile della
curia reale; e di quanto staggiranno facciano fare quattro istromenti
simili, di cui uno terranno essi, uno daranno al depositario, un terzo
alla camera reale, il quarto ai ragionieri della gran curia. Seguono i
nomi degli eretici: Marco Pietro Neri, Regale de Monte, Gilia di
Montesano, Giovanni Bictari, Bigoroso, Bonadio del Regno, Bencivenga di
Vecchialana, Verde figlia di Guido Versati, Fiore di Colle Casale,
Benvenuto Malyen d'Acquapendente, Migliorata sua moglie, Sabbatina detta
Bona, maestro Matteo tessitore e Alda sua moglie, Giovanni Orso, Angelo
Orso di Guardia Lombarda, Vitale Maria sua moglie, Bernarda e Bernardo
suo marito, Gualterio provinciale, Bernardo calzolajo, Bernarda sua
moglie, Raimondo di Napoli, Pietro di Majo di San Germano, Benedetto
calderario, Pietro Malanotte e Maria sua moglie, e Maria loro figlia,
Salvia e Nicolao figlio di lei, Benedetto fratello di Salvia, Bona sua
figlia, Salvia di Rocca magnifico, Giudice Rainaldo, Giudice Guarino,
Bojano Capocia, Pietro Giannini e Guglielmo suo fratello, Giraldo Bonomo
di Odoriso, Giacobo Gerardone, Giovanni Mundi, Tommaso di Giovanni
Guarnaldi di Ferrara, Pietro Bictari nipote di Giovanni Bictari,
Margarita moglie del fu Zoclofo, Domino di Ferrara, Sibilla sua cognata
di Melfi, mastro Matteo tessitore, Alda sua moglie, mastro Mauro
mercante di Casalvere, Matteo Giovanni Golie, Giovanni e Gemma suoi
figli, Soriana, Matteo Maratono, Gemma sua donna, Binago di Alifia,
maestro Manneto di Venafro, Nicola fratello di Jacobo, Maria madre sua
di Bojano, Guglielmo d'Isernia, Sergio, Margarita sua moglie di San
Massimo, Viatrice sua figlia, Roberto figlio di Ugone suddetto, Giacomo
Ricco, mastro Rainaldo Scriba, Canapadula di Rieti figlio, Samuele di
San Sibato, Corrado Tetinico che dicesi stia a Foggia, Benvenuto Jazeo e
sua moglie che dimora presso San Martino, e stavano in Alifia.

Il decreto è dato nell'assedio di Lucera, il 12 agosto 1269.

Ivone da Narbona scriveva a Gerardo arcivescovo di Bordeaux, come,
viaggiando in Italia, e' si finse Cataro, lo perchè in tutte le città
ebbe lietissime accoglienze; e «a Clemona, città celebratissima del
Friuli, ebbi squisiti vini da' Patarini, robiole, ceratia ed altri
lachezzi»[119]. Costoro aveano per vescovo un tal Pietro Gallo, che
scoperto di fornicazione, fu cacciato di seggio e dalla società.

Contraddisse vivamente all'errore Antonio da Lisbona, il taumaturgo di
Padova, che a nome della religione e dell'umana libertà protestò contro
Ezelino, il quale professava aver più paura de' frati Minori che di
qualsiasi persona al mondo. Singolarmente in Rimini sant'Antonio
combattè gli eretici, non solo colla parola, ma coi miracoli. Perocchè
una volta, dice la legenda, non badandogli gli uomini, furono veduti i
pesci venir su per la Marecchia, e a bocca aperta collocarsi ad
ascoltarlo; un'altra, un giumento, da lungo tempo digiuno, si prostrò
davanti all'ostia consacrata, benchè il padrone patarino gli porgesse il
truogolo dell'avena.

Martello degli eretici fu detto san Tommaso d'Aquino, che nella _Summa
theologica_ espose tutti gli argomenti contro gli errori di essi, come
dicemmo: nè men fervoroso apparve san Bonaventura. Contro gli eretici di
Prato aveva proferito sentenza il vescovo di Worms, legato
dell'imperatore Enrico VI nel 1194[120], confiscandone i beni, ordinando
di disajutarli in ogni modo, e vietando di dar loro consiglio od ajuto,
nè di mettere ostacolo a lui quando li facesse carcerare. Nel resto
della Toscana troviam pure nominati fra gli eretici Guido da Cacciaconte
di Cascia in Valdarno; il prete del Ponte a Nieve, Migliore da Prato,
uno di Poggibonzi, due donne di Poppi, Andrea di Fede, una Meliorata con
suo padre Albese, un'altra fiorentina. Gherardo, dottore e cavaliere di
Firenze, fu scoperto eretico solo allorchè, morendo, non volle attorno a
sè che Patarini.

A Firenze, come negli altri Comuni, v'erano statuti _de hæreticis
diffidandis et baniendis; omnes hæreticos cujuscumque hæresis diffidare
et exhaurire debeant rectores civitatis, etc_. La prima e la seconda
domenica dell'avvento, il vescovo, celebrando in Santa Reparata, solea
richiedere i rettori della città che perseguitassero e sbandissero gli
eretici. E vescovo dal 1205 al 1230 vi fu Giovanni da Velletri, il
quale, vedendo propagarsi l'eresia, pensò ripararvi seriamente, e fece
catturare alcuni che si tenevano celati. Costoro vescovo era Filippo
Paternon, che avea fatto di molti proseliti. Gregorio IX papa, nel 1227,
ordinò a frà Giovanni da Salerno, compagno di san Domenico e priore di
Santa Maria Novella, che procurasse l'arresto del Paternon: il quale
côlto, abjurò i suoi errori, ma ben presto tornò ai conciliaboli, e la
potenza de' suoi settarj lo assicurava d'impunità. Quando la prudenza il
consigliò a mutar paese, gli furono surrogati nel ministerio Torsello,
indi Brunetto, infine Jacopo da Montefiascone, che, con un Marchisiano e
con un Farnese, da prima gli servivano di ministri. Farnese predicava
cogli occhi chiusi come chi dorme, ed asseriva che egli e i compagni
suoi talvolta in abiti preziosissimi assistevano alla maestà divina.
Contemporaneamente a frà Giovanni, il vescovo di Siena Bonfili ricercava
gli eretici nella sua diocesi, ajutato da altri Domenicani.

Il nuovo vescovo di Firenze Ardingo Feraboschi fece contro i Patarini,
varj decreti confermati da Gregorio IX, e vide stabilita regolarmente
nella sua città l'Inquisizione, con tribunale nel convento di Santa
Maria Novella, e pubblici notari. Frà Ruggero de' Calcagni, uscito da
famiglia di mercanti in Vachereccia, ne fu primo inquisitore, ed eresse
processo nel 1243, per trovare l'origine, il seguito e l'estensione di
tanto male, e servendosi dei processi fatti già prima in convento,
principiò cause terribilissime, e fin allora non più sentite nella
città. Il tribunale per lo più si teneva in quel monastero, e alle volte
nel luogo di Santa Reparata, assistendovi sempre l'inquisitore, il
priore di Santa Maria Novella, e due o tre altri frati de' principali.
Citavano i rei a comparire, sotto intimazione, prima di pena pecuniaria,
poi di censure: ed un'infinità d'eretici sì uomini come donne bisognò
venissero ad esibirsi, perchè i signori di palazzo da lettere papali
erano stati obbligati a dare i rei nelle mani degli ecclesiastici, onde
non v'era campo di poter esentarsene[121]. In fatto, Pietro e Andrea
furono mandati a Roma, ove abjurarono.

Non per questo cessavano gli eretici, e Gherardo di Ranieri Cavriani,
figlio d'eretico, davasi attorno apostolando, e spesso tornava in
Lombardia, e andava nelle case a dar la consolazione ai morenti. Altri
caporioni erano Baron del Barone e Pulce di Pulce, famiglia calabrese,
appoggiati dalla fazione imperiale, e secondati dai Cavriani, da Chiaro
di Manetto, da Cante di Lingraccio, da Uguccione di Cavalcante, dalle
famiglie Saracini e Malapresa, e da molte signore, fra cui Teodora
moglie del Pulce, un'Aldobrandesca, una Contrelda, un'Ubaldina erano
sempre le prime a dar impulso alle collette apertesi a favore de' poveri
e de' predicanti.

I quali insegnavano che Maria non era donna, ma un angelo: che Cristo
non prese carne da lei; che non si trovano il corpo e il sangue sacro
nell'eucaristia. Teneano loro adunanze in Firenze nella casa del
Manetto, del Lingraccio, e massime de' Baroni, che, come rilevanti
dall'impero, rimanevano esenti dalla giurisdizione comunale, e che
edificarono una torre a San Gaggio, fuor di città, apposta per ricettare
gli eretici; oltrechè aveano conciliaboli in una villa sul Mugnone. Frà
Ruggero, unito a frate Aldobrandino Cavalcanti, ne fe carcerare
alquanti; ma i Baroni, gelosi delle loro immunità, per forza li
rimessero in libertà. Con ciò venne la città a dividersi in due fazioni,
una avversa, l'altra favorevole all'Inquisizione, e bande prezzolate
insultavano per la via i fautori di questa e i Domenicani.

I Serviti, ordine allor allora istituito sul monte Senario, che prima
per la straordinaria pietà erano sospettati eretici, vennero ad
obbedienza dell'inquisitore, faticandosi a ribattere gli eretici; al che
valse pure il miracolo che allora si divulgò, d'Uguccione prete di
Sant'Ambrogio presso Firenze, il quale, detta messa, non asciugò bene il
calice, e al domani vi si trovò sangue vivo.

De' processi allora eretti, alcuna cosa fu pubblicata dal Lami, e parte
si conserva nell'archivio di Stato fra le carte di Santa Maria Novella,
e di là traemmo le notizie che precedono[122]. Le deposizioni sono la
maggior parte di donne, e principalmente di Lamandina Pulce, avversa
agli eretici quanto v'erano propense le sue consanguinee. Non appare vi
si usasse tortura, e quando l'esortazione uscisse inutile, i rei
venivano abbandonati al braccio secolare.

Il papa, che aveva confortato la Signoria a conservar forza alle leggi,
per appoggio inviò frà Pietro da Verona. Questi era nato da genitori
patarini, e resosi domenicano, spiegò zelo straordinario contro gli
eretici in Lombardia. Di là trasferitosi a Firenze nel 1244, predicava
nella piazza di Santa Maria Novella, la quale trovandosi angusta alla
folla accorrente per udirlo, ad istanza di lui fu fatta ampliare dalla
Signoria. Istituì egli la società de' Laudesi, che cantava Maria e il
Sacramento, quasi a sconto degli oltraggi dei Patarini.

Ma questi, non che rimanessero allibiti, opponevano la forza; lo perchè
Pietro sistemò alquanti nobili, che volonterosi si esibivano per guardia
al convento dei Domenicani, ed altri che eseguissero i decreti di
questi: donde originò la «sacra milizia dei capitani di Santa Maria».

Sulla facciata dell'uffizio del Bigallo, rimpetto a San Giovanni, due
sbiaditi affreschi di Taddeo Gaddi figurano il miracolo di quando un
cavallo infuriato si lanciò contro le turbe che ascoltavano la predica,
ma passò sovra le loro teste senza nuocere ad alcuno; ed esso Pietro,
quando a dodici nobili fiorentini consegna lo stendardo bianco colla
croce rossa per tutela della fede: il quale stendardo conservasi in
Santa Maria Novella, e si spiega nel giorno di quel santo.

Crebbero allora processi ed esecuzioni, e varie donne di Poppi furono
messe a morte. Frà Ruggero citò al suo tribunale i Baroni, i quali,
dichiarando quelle esecuzioni inumane ed illegali, s'appellarono
all'impero: e il podestà Pace da Pesannola, bergamasco, li tolse in
tutela, protestando contro le sentenze, e intimando si rilasciassero i
detenuti. Perciò dagli inquisitori fu messo con solennità
all'interdetto, onde ne nacque parte e tumulto: una domenica nel 1245,
mentre i fedeli ascoltavano la predica nella cattedrale, gli eretici gli
assalgono e feriscono: Pietro si pone alla testa de' suoi; sono di
sangue contaminate piazza Santa Felicita e il Trebbio, finchè i
Cattolici riescono superiori. La croce del Trebbio rammenta anche oggi
quel macello; e vuolsi che allora cominciasse l'uso di porre croci e
madonne sui crocicchi, onde tosto vedere chi le dileggiasse o riverisse.

Segnalato per tanto zelo, Pietro muove a farne prova sui Cremonesi e sui
Milanesi, i quali, esacerbati dalle battaglie mal riuscite contro
Federico II, bestemmiavano il Cielo, insultavano ai riti, e sospendevano
capovolti i crocifissi. Cominciò egli le processure; e predicando a
Milano sulla piazza di Sant'Eustorgio diceva: «So che gli eretici hanno
tramato la mia morte; che è già depositata la somma onde retribuire il
sicario. Sia quel che vogliono, s'accorgeranno ch'io farò contro loro
dopo morte più che non facessi da vivo». In fatto Stefano de'
Confalonieri di Agliate e Manfredi da Olirone congiurarono, e lo fecero
uccidere mentre il sabato _in albis_ passava da Milano a Como. Egli
trafitto intrise il dito nel proprio sangue, scrisse per terra _credo_,
e spirò[123]. Subito venerato col nome di Pietro Martire, ebbe un tempio
sul luogo dove cadde, e in Sant'Eustorgio a Milano una magnifica arca,
ch'è uno dei primi monumenti della scultura, con epitafio scritto da san
Tommaso:

    _Præco, lucerna, pugil Christi, populi, fideique_
    _Hic silet, hic tegitur, jacet hic mactatus inique_
    _Vox ovibus dulcis, gratissima lux animorum,_
    _Et verbi gladius, gladio cecidit Catharorum, etc._

D'egual moneta aveano i Patarini pagato frà Rolando da Cremona, mentre
sulla piazza di Piacenza predicava: Pietro d'Arcagnago, frate Minore,
scannato in Milano presso Brera per opera di Manfredo da Sesto,
caporione de' Patarini lombardi, con Roberto Patta da Giussano; frà
Pagano da Lecco, trucidato coi compagni mentre andava a stabilire
l'Inquisizione in Valtellina, e così altri. Nel 1279, avendo
gl'inquisitori condannata al fuoco una tedesca in Parma, i cittadini
insorsero, saccheggiando il convento de' Domenicani, alcuni anche
ferendone, talchè essi a croce alzata partirono. Ma il podestà e gli
anziani e i canonici li seguirono, e gl'indussero a tornare, promettendo
rifarli dei danni e punire gli offensori[124].

A san Pietro Martire successe come inquisitore in Lombardia frà Ranerio
Saccone, che più volte menzionammo, il quale spianò la Gatta, ritrovo
degli eretici, e fece bruciare i cadaveri di due loro vescovi, Desiderio
e Nazario, tenuti in venerazione; nè si rallentò finchè Martin Torriano,
signore del popolo, nol fe cacciare.

A Milano poco dopo comparve una Guglielmina, che diceasi oriunda di
Boemia e di stirpe regia, e che, a guisa de' Montanisti, non ammetteva
Cristo come ultimo termine del progresso morale e religioso, ma come un
progresso, che doveva essere sorpassato da una nuova missione: in lei lo
Spirito Santo essersi incarnato per redimere Giudei, Saracini e mali
Cristiani: averla Rafaele arcangelo annunziata a sua madre Costanza,
moglie del re di Boemia, il dì della Pentecoste: nata un anno dopo
quell'annunciazione: era vero Dio e vero uomo nel sesso femminile, come
Cristo nel maschile, e dal sacrosanto suo sangue resterebbero salvati i
miscredenti: come Cristo, secondo la natura umana, non secondo la
divina, dovea morire, risorgere, e alla presenza de' discepoli e dei
devoti salire al cielo per elevare l'umanità femminile. Quanto visse, il
popolo la venerò; morta nel 1282, fu tumulata splendidamente a
Chiaravalle, casa de' Cistercensi presso Milano, e tenuta in conto di
santa, e il suo sepolcro frequentato da devoti, illuminato giorno e
notte da ceri e lampade, e vi si celebravano tre feste annue, a san
Bartolomeo, all'Ognisanti e a Pentecoste, distribuendosi da que' monaci
pane e vino in commemorazione di lei, della quale si enumeravano la
virtù e i miracoli: e ceri ardevano davanti alla effigie di essa,
dipinta in Santa Maria Maggiore, in Santa Eufemia, alla Canonica e
altrove.
Come Cristo lasciò in terra san Pietro per suo vicario, affidandogli da
reggere la Chiesa, così la Guglielmina lasciò vicaria sua nel mondo
Mainfreda, monaca dell'ordine delle Umiliate di Santa Caterina in Brera.
Essa teneva adunanze de' fedeli, predicava, componeva litanie; e la
Pasqua del 1299, vestitasi d'abiti pontificali come altre compagne,
celebrò una messa in casa di Jacopo da Ferno, ove Albertone da Novate
recitò l'epistola, e Andrea Saramita una lezione di vangelo da lui
composto. Tempo verrebbe ch'essa Mainfreda più solennemente celebrerebbe
sul sepolcro dello Spirito Santo incarnato; indi nel duomo di Milano,
poi in Roma predicherebbe dalla sede apostolica; diverrebbe vera
papessa, colle autorità del pontefice odierno, il quale sarebbe abolito
e surrogato dalla Mainfreda, che battezzerebbe le genti ancor sedute
nelle tenebre. I quattro vangeli darebbero luogo a quattro altri, stesi
per ordine della Guglielmina. Il visitar la tomba di questa era
meritorio come il visitar quella di Cristo, onde da tutte le plaghe
s'accorrerebbe a Chiaravalle, ma i seguaci di essa sarebbero esposti a
tormenti e supplizj; non mancherebbe qualche Giuda che li tradisse, e li
desse nelle mani de' nemici, cioè dell'Inquisizione.

Tali opinioni vulgari apparvero dai loro processi[125], dai quali non
risultano però le turpitudini di che sono imputate queste deliranti; che
la Guglielmina rompesse a vergognoso commercio con Andrea Saramita; che
la Mainfreda, al termine delle congreghe, comandasse di spegnere i lumi,
e abbandonarsi senza distinzione di persone o di sesso. Fatto è che,
sparsesi tali voci, il vulgo, colla consueta versatilità, mutò il culto
in esecrazione, gl'inni in bestemmia, e l'Inquisizione colse la
Mainfreda, il Saramita, Jacopo da Ferno ed altri (20 luglio 1300), e ne
cominciò il processo. Jacopo abjurò; la Mainfreda e il Saramita furono
mandati al rogo sulla piazza della Vetra, il 6 d'agosto, insieme colle
reliquie della Guglielmina.

In Milano si formò poi un Ordine che pretendeva esser equestre,
intitolato della fede di Gesù Cristo, o della croce di san Pietro
martire: portavano una croce inquartata di nero e bianco; obbligavansi
ad esporre anche la vita per la diffusione della fede e la distruzione
dell'eresia, e realmente non erano che familiari della santa
Inquisizione. Forma eguale adopravasi da altri nelle diocesi d'Ivrea e
di Vercelli; e v'aveva indulgenze e privilegi a quei che crociavansi tra
costoro[126].

Inquisizione è una delle tante parole, attorno a cui suol levarsi tale
rumore, da impedire s'oda la voce del tempo; ma anche spogliata delle
esagerazioni, desta giusto raccapriccio o rammarico ad ogni buon
cristiano. Quanto narrammo non ci lascia dire cogli scrittori
dell'Enciclopedia francese, che l'Inquisizione di Spagna trascese
«nell'esercizio d'una giurisdizione, in cui gl'Italiani suoi inventori
usarono tanta dolcezza». Vero è che, oltre essere all'unisono co' tempi,
ed assai meno orribile, che non si sparnazzi dai soliti organi
passionati e di malafede, essa proponevasi un fine morale, a differenza
della Polizia moderna che sottentrò nelle sue veci, dalla quale si
procede e castiga spesso nell'interesse d'un principe, o per mantenere
un dominio costituito sulla forza o sull'intrigo: se restringeva il
pensiero, facealo, o credea farlo, per salvezza delle anime, non per
mero vantaggio d'un potere, d'un ministero, d'una consorteria dominante:
nè quegli spaventi tolsero che sorgessero grandi e robusti pensatori.
Noi avremo a riparlarne quand'essa diventerà un organo importante delle
società nuove: intanto avvertiamo come oggi di nuovo si risveglino
quelle antiche dottrine a proclamare la comunanza de' possessi,
l'abolizione della proprietà e dell'organamento civile: e la società
costituita arma tre milioni d'uomini in Europa contro siffatte teoriche,
le quali allora denominavansi eresie. Domandiamo se ciò deva
qualificarsi intolleranza; e se il secolo che così adopera possa
maledire a quelli che fecero altrettanto: e non comprendere che
l'odierna libertà della bestemmia non potè acquistarsi che
coll'introdurre altre feroci repressioni, eserciti innumerevoli,
tirannesche Polizie.

L'intolleranza è per avventura inseparabile dalle profonde credenze; e
la fede suppone l'esclusione di ciò che da essa differisce. Quando poi
la fede è considerata come il necessario legame fra i cittadini, chi la
intacca lede la società. L'Inquisizione proferì la pena di morte: ma la
proferiscono anche i nostri giurati. Le pene odierne sono destinate a
far rispettare istituzioni stabilite: e così era per quelle
dell'Inquisizione, verso istituzioni che la coscienza avea consacrate, e
che difendeansi pel diritto che alla società non si negò giammai. Forse
la repressione ci desta fremito perchè il delitto era religioso? Ma il
diritto positivo è meramente convenzionale; la sua autorità dipende
dalla confidenza che ispira. Oggi si puniscono colpe differenti; ma ciò
prova solo che gl'interessi sociali non sono sempre identici: quelli
d'oggi hanno il vantaggio d'esser attuali; quelli d'allora lo svantaggio
d'esser passati. Benediciamo Iddio d'averci fatti vivere in tempi,
quando ogni vero cattolico professa altamente la tolleranza, che non è
la parificazione della verità coll'errore, bensì l'applicazione della
carità nel mondo del pensiero, e che esclude l'intervenzione della forza
nell'ordine spirituale, neppure a servizio della verità.


NOTE

[97] _Ad abolendam diversarum hæresum pravitatem quæ in plerisque mundi
partibus modernis cœpit temporibus pullulare, vigor debet ecclesiasticus
excitari, etc_. LABBE, _Concilia_, tom. X, pag. 1737.

[98] Ap. RAYNALDI _ad ann._ 1226, n. 26.

[99] _Fredericus Magdeburgensi archiepiscopo, comiti Romaniolæ, et
totius Lombardiæ legato, dilecto principi suo gratiam suam, et omne
bonum_.

_Cum ad conservandum pariter, et fovendum Ecclesiasticæ tranquillitatis
statum ex commisso nobis imperii regimine defensores simus a Domino
constituti, non absque justa cordis admiratione perpendimus, quod
hostilis invaleat hæresis, proh pudor! in partibus Lombardiæ, quæ plures
inficiat. Eritne igitur dissimulandum a nobis, aut sic negligenter
agemus, ut contra Christum, et fidem catholicam ore blasphemo insultent
impii, et nos sub silentio transeamus? Certe ingratitudinis et
negligentiæ nos arguet Dominus, qui contra inimicos suæ fidei nobis
gladium materialem indulsit, et plenitudinem contulit potestatis.
Quapropter in exterminium, et vindictam actorum sceleris tam nefandi,
complicum et sequacium hæreticæ pravitatis, quocumque nomine censeantur,
utriusque juris auctoritate moniti, dignos motus nostri animi
exercentes, præsenti edictali constitutione nostra, in tota Lombardia
inviolabiter de cætero valitura, duximus faciendum, ut quicumque per
civitatis antistitem vel diœcesanum, in qua degit, post condignam
examinationem fuerit de hæresi manifeste convictus, et hæreticus
judicatus per potestatem, consilium et catholicos viros civitatis, et
diœcesis earundem, ad requisitionem antistitis illico capiatur,
auctoritate nostra ignis judicio concremandus, ut vel ultricibus flammis
pereat, aut, si miserabili vitæ ad coercitionem aliorum elegerint
reservandum, eum linguæ plectro deprivent, quo non est veritus contra
ecclesiasticam fidem invehi, et nomen Domini blasphemare. Ut autem
præsens hæc edictalis constitutio nostra debeat in hæreticorum
exterminium firmiter observari, circumspectioni tuæ committimus,
quatenus hanc constitutionem nostram per totam Lombardiam facias
publicari, amodo per imperialis banni censuram ab omnibus universaliter
observandam. Dat. Cathaniæ, anno Dominicæ Incarnationis MCCXXIV, mense
martii, undecimæ indictionis_.

[100] Constitutio _Inconsutilem_: Const. _de receptoribus_, Lib. I. Il
professore Höffler a Monaco pubblicò (_Kaiser Friedrich II, ein Beytrag
u. s. w._ 1844) alcune nuove lettere di Federico II, fra cui la seguente
a papa Gregorio IX, relativa all'inquisizione ereticale:

_Celestis altitudo consilii, que mirabiliter in sua sapientia cuncta
disposuit, non immerito sacerdotii dignitatem et regni fastigium ad
mundi regimen sublimavit, uni spiritualis et alteri materialis conferens
gladii potestatem, ut hominum hac dierum excrescente malitia, et humanis
mentibus diversarum superstitionum erroribus inquinatis, uterque
justitie gladius ad correctionem errorum in medio surgeret, et dignam
pro meritis in auctores scelerum exerceret ultionem... Quia igitur ex
apostolice provisionis instantia, qua tenemini ad extirpandam hereticam
pravitatem, potentiam nostram ad ejusdem heresis exterminium precibus et
monitionibus excitatis; ecce ad vocem virtutis vestre, zelo fidei quo
tenemur ad fovendam ecclesiasticam unitatem gratanter assurgimus,
beneplacitis vestris devotis affectibus concurrentes; illam diligentiam
et sollicitudinem impensuri ad evellendum et dissipandum de predictis
civitatibus pestem heretice pravitatis, ut, auctore Deo, cui gratum inde
obsequium prestare confidimus, ac vestris coadjuvantibus meritis, nullum
in eis vestigium supersit erroris, ac finitimas et remotas quascumque
fama partes attigerit, inflicta pena perterreat, et omnibus innotescat
nos ardenti voto zelare pacem Ecclesie, et adversus hostes fidei ad
gloriam et honorem matris Ecclesie ultore gladio potenter accingi. Dat.
Tarenti XXVIII febr. indict. IV_.

In un'altra lettera, esso Federico insiste con nuovo fervore per la
repressione degli eretici. _Ut regi regum, de cujus nutu feliciter
imperamus, quanto per eum hominibus majora recipimus, tanto
magnificentius et devotius obsequamur, et obedientis filii mater
Ecclesia videat devotionem ex opere pro statu fidei christiane, cujus
sumus, tamquam catholicus imperator, precipui defensores, novum opus
assumpsimus ad extirpandam de regno nostro hereticam pravitatem, que
latenter irrepsit tacite contra fidem. Cum enim ad nostram audientiam
pervenisset, quod, sicut multorum tenet manifesta suspicio, partes
aliquas regni nostri contagium heretice pestis invaserit, et in locis
quibusdam occulte latitant erroris hujusmodi semina rediviva, quorum
credidimus per penas debitas extirpasse radices, INCENDIO TRADITIS quos
evidens criminis participium arguebat; providimus ut per singulas
regiones justitiarias cum aliquo venerabili prelato de talium statu
diligenter inquirant, et presertim in locis, in quibus suspicio sit
hereticos latitare omni sollicitudine discutiant veritatem. Quidquid
autem invenerint, fideliter redactum in scriptis, sub amborum
testimonio, serenitati nostre significent, ut per eos instructi, ne
processu temporis illic hereticorum germina pullulent, ubi fundare
studemus fidei firmamentum, contra hereticos, et fautores eorum, si qui
fuerint, animadversione debita insurgamus. Quia vero supradicta vellemus
per Italiam et Imperium exequi, ut sub felicibus temporibus nostris
exaltetur status fidei christiane, et ut principes alii super his
Cesarem imitentur; rogamus beatitudinem vestram quatenus ad vos, quem
spectat relevare christiane religionis incommodum, ad tam pium opus et
officii vestri debitum exequendum diligentem operam assumatis, nostrum
si placet efficaciter coadjuvandum propositum, ut de utriusque sententia
gladii, quorum de celesti provisione vobis ac nobis est collata
potentia, subsidium non dedignatur alternum, hereticorum insania
feriatur, qui in contemtum divine potentie extra matrem Ecclesiam de
perverso dogmate sibi gloriam arroganter assumunt. Messine XV jul.
indict. VI_.

[101] _Item statuimus et perpetuo sancimus, quod omnia eorum mobilia et
immobilia publicentur; et domus quæ nunc destructæ sunt, et eorum domus
in quibus steterint vel ante recepti fuerint, vel se congregaverint,
destruantur et ulterius non liceat alicui eas reædificare_.

[102] _Late patet Dei clementia, qui, pulso infidelitatis errore,
veritatem fidei suis fidelibus patefecit: justus enim ex fide vivit, qui
vero non credit, jam judicatus est. Nos igitur, qui gratiam fidei in
vanum non recipimus, omnes non recte credentes, qui lumen fidei
catholicæ hæretica pravitate in imperio nostro conantur extinguere,
imperiali volumus severitate punivi, et a consortio fidelium per totum
imperium separari; præsentium tibi auctoritate mandantes, quatenus
hæreticos Valdenses et omnes qui in Taurinensi diœcesi zizaniam seminant
falsitatis, et fidem catholicam alicujus erroris seu pravitatis doctrina
impugnant, a toto Taurinensi episcopatu imperiali auctoritate expellas;
licentiam enim, auctoritatem omnimodum, et plenam tibi conferimus
potestatem, ut, per tuæ studium sollicitudinis, Taurinensis episcopatus
area ventiletur, et omnis pravitas, quæ fidei catholicæ contradicit,
penitus expurgetur_. Ap. GIOFFREDO, Storia delle Alpi Marittime al 1229.

[103] LABBE, T. XI, p. 334, 335.

[104] La _Maestruzza_ è una _Somma_, detta anche _Pisanella_ perchè
fatta da frà Bartolomeo da San Concordio, che serviva ad uso dei
Domenicani, e tratta de' sacramenti e de' comandamenti. La volgarizzò D.
Giovanni dalle Celle.

[105] Cap. XXXI _De Simonia_; cap. XXIV _De Accusationibus_.

[106] Cap. fin. _De Hæreticis_.

[107] _Multo gravius est corrumpere fidem, per quam est animæ vita, quam
falsare pecuniam, per quam temporali vitæ subvenitur. Unde, si falsarii
pecuniæ vel alii malefactores statim per sæculares principes justæ morti
traduntur, multo magis hæretici statim ex quo de hæresi convincuntur,
possunt non solum excommunicari, sed et juste occidi_. S. THOMAS, _Summa
theologica_, 2ª, quaestio XI, art. 3.

[108] BOLLAND., tom. X, _Vita S. Petri Parens_.

[109] _Regesta_, num. 123, 124, e pag. 130, lib. X.

[110] GIACHI, _App. alle ricerche storiche di Volterra_.

[111] RICHARDUS, _Chron. ad 1231_. RAYNALDI, _ad ann. n. 13_.

[112] _Capitula Annibaldi senatoris et Populi Romani edita contra
Patarenos_. Nel c. 123 si comanda che _Hæretici, videlicet Cathari,
Patareni, Pauperes de Lugduno, Passagni, Josephini, Arnaldistes,
Speronistæ et alii cujuscumque hæresis nomine censeantur, singulis annis
a senatore diffidentur_.

Nella vita di Cola Rienzi: «Gridavano come se fao, ha, ha, ha, a lo
Patarino». Dappoi il legato scomunica Cola, appellandolo patarino e
fantastico.

Anche gli Spoletini in guerra coi Fulignati, gridavano: _Moriantur
Patareni, Gibellini_. MURATORI, _Antiquitates Italicæ_, T. III, p. 499,
507, 143, ecc.

[113] _Noverit Universitas vestra, quod nos excommunicamus et
anathematizamus universos hæreticos Catharos, Patarenos, Pauperes de
Lugduno, Passaginos, Josephinos, Arnaldistas, Speronistas, et alios
quibuscumque nominibus censeantur, facies quidem habentes diversas, sed
caudas ad invicem colligatas, qua de vanitate conveniunt in idipsum.
Damnati vero per Ecclesiam, sæculari judicio relinquantur,
animadversione debita puniendi, clericis prius a suis ordinibus
degradatis. Si qui autem de prædictis, postquam fuerint deprehensi,
redire voluerint ad agendam condignam pœnitentiam, in perpetuo carcere
detrudantur. Credentes autem eorum erroribus, similiter hæreticos
judicamus. Item receptatores, defensores, et fautores hæreticorum
excommunicationis sententiæ decernimus subjacere. Similiter statuentes,
ut si, postquam quilibet talium fuerit excommunicatione notatus, si
satisfacere contempserit infra annum, ex tunc ipso jure sit factus
infamis; nec ad publica officia, seu consilia, nec ad eligendos aliquos
ad hujusmodi, nec ad testimonium admittatur. Sit etiam intestabilis, nec
testamenti habeat factionem, nec ad hæreditatis successionem accedat.
Nullus præterea ipsi super quocumque negotio, sed ipse aliis respondere
cogatur. Quod si forte judex extiterit, ejus sententia nullam obtineat
firmitatem: nec causæ aliquæ ad ejus audientiam perferantur. Si fuerit
advocatus, ejus patrocinium nullatenus admittatur. Si tabellio,
instrumenta confecta per ipsum nullius penitus sint momenti, sed cum
auctore damnato damnentur, et in similibus idem præcipimus observari. Si
vero clericus fuerit, ab omni officio, et beneficio deponatur. Si qui
autem tales, postquam ab Ecclesia fuerint denotati, evitare
contempserint, excommunicationis sententia percellantur, alias
animadversione debita puniendi. Qui autem inventi fuerint sola
suspicione notabiles, nisi juxta considerationem suspicionis,
qualitatemque personæ, propriam innocentiam congrua purgatione
monstraverint, anathematis gladio feriantur, et usque ad satisfactionem
condignam ab omnibus evitentur; ita quod, si per annum in
excommunicatione perstiterint, tunc velut hæretici condemnentur. Item
proclamationes, aut appellationes hujusmodi personarum minime audiantur.
Item judices, advocati et notarii, nulli eorum officium suum impendant,
alioquin eodem officio perpetuo sint privati. Item Clerici non exibeant
hujusmodi pestilentibus ecclesiastica sacramenta: nec eleemosynas, aut
oblationes eorum recipiant: similiter Hospitalarii, aut Templarii, aut
quilibet regulares; alioquin suo priventur officio, ad quod nunquam
restituantur absque indulto Sedis Apostolicæ speciali. Item quicumque
tales præsumpserint ecclesiasticæ tradere sepulturæ, usque ad
satisfactionem idoneam excommunicationis sententiæ se noverint
subjacere, nec absolutionis beneficium mereantur, nisi propriis manibus
publice extumulent, et projiciant hujusmodi corpora damnatorum, et locus
ille perpetuo careat sepultura. Item firmiter inhibemus, ne cuiquam
laicæ personæ liceat publice vel privatim de fide catholica disputare:
qui vero contra fecerit, excommunicationis laqueo innodetur. Item si
quis hæreticos sciverit, vel aliquos occulta conventicula celebrantes,
seu a communi conversatione fidelium vita et moribus dissidentes, eos
studeat indicare confessori suo, vel alii, quem credat ad prælati sui et
inquisitorum hæreticæ pravitatis notitiam pervenire: alioquin
excommunicationis sententia percellatur. Hæretici autem, et
receptatores, defensores et fautores eorum, ipsorumque filii usque ad
secundam generationem, ad nullum ecclesiasticum beneficium, seu officium
admittantur; quod si secus actum fuerit, decernimus irritum et inane.
Nos enim prædictos ex nunc privamus beneficiis acquisitis, volentes ut
tales et habitis perpetuo careant, et ad alia similia nequaquam in
posterum admittantur. Illorum autem filiorum emancipationem hujusmodi,
ad invium superstitionis hæreticæ, a via declinasse constiterit
veritatis.

Datum Viterbii, pontificatus nostri anno IX_.

[114] RAYNALDI, ad 1231. — CORIO, _Storia di Milano_, part. II, f. 72.

[115] Per _ussit_: è in piazza de' Mercanti. Ma Galvano Flamma, frate e
cronista di retto senso, dice: _In marmore super equum residens sculptus
fuit, quod magnum vituperium fuit_. Il Frisi, nelle _Memorie di Monza_,
vol. II, 101, reca gli statuti dell'arcivescovo Leon da Perego e
dell'arciprete di Monza contro gli eretici.

[116] Documenti diplomatici degli Archivj milanesi.

[117] _Quia in civitate Brixiæ, quasi quodam hæreticorum domicilio, ipsi
hæretici et eorum fautores nuper in tantam vesaniam proruperunt, ut
armatis turribus contra catholicos, non solum ecclesias quasdam
destruxerint incendiis et ruinis, verum etiam, jactatis facibus
ardentibus ex eisdem, ore blasphemo latrare præsumserint quod
excommunicabant romanam ecclesiam et sequentes doctrinam ejusdem;
volumus et mandamus ut turris dominorum de Gambara, et turris Ugonum,
turris quoque Orianorum, et turris filiorum quondam Botatii, de quibus
specialius et vehementius ad insanias hujusmodi est processum, diruantur
omnino, et usque ad terræ pulverem detrahantur; non reædificandæ de
cætero absque Sedis Apostolicæ licentia speciali, sed in acervos lapidum
ad memoriam et testimonium pœnæ tantæ vesaniæ tantique criminis
permansuræ: atque in eadem damnatione sint turres quæ sunt ob causam
hujusmodi jam destructæ. Aliæ vero turres, quarum domini, etsi ad tanti
furoris rabiem non processerint, eas tamen contra catholicos munierunt,
usque ad tertiam partem, vel usque ad mediam, pensatis excessuum
quantitatibus, diruantur, nec eleventur de cætero, nisi, etc. Nullus
autem eorum qui nominatim excommunicati sunt hac de causa, sive sint
hæretici, sive ipsorum fautores, absolutionis beneficium assequatur,
nisi personaliter ad apostolorum sedem accesserit, excepto mortis
articulo, etc_. HONOR., lib. IX, ep. 146.

[118] RICARDI S. GERMANI _Chron. ad ann. 1232_.

[119] Ap. MATTIA PARIS _ad 1243_.

[120] _Venientes Pratum, pro facto D. Imperatoris, bona Paterinorum et
Paterinarum ibi morantium fecimus publicari, et domos eorum fecimus
subverti et destrui, ponentes firmum bandum et mandatum ex parte D.
Imperatoris, quicumque pratensium vel de districtu aliquid Paterinorum
vel Pater Plinarum in domo sua receperit, consilium vel auxilium in
verbo vel in facto eis dederit, et si potuerit eum capere et non
ceperit, et si nuntio D. Imperatoris in hac parte aliquo modo
contradixerit, vel et pro posse non obediverit, condemnamus eum in
centum libras pisanorum, etc_.

[121] P. DOMENICO MARIA SANDRINI, _Vita di frà R. Calcagni_, ms.

[122] Convien dire che le carte del Sant'Uffizio siano andate nel
vescovado o a Roma, perocchè l'archivio di Stato contiene soltanto poche
tra quelle che furono di Santa Maria Novella e di Santa Croce. Di Santa
Maria Novella, del 1245 ve n'ha diciannove, dove varj Consolati
confessano avere a bella posta disturbato le prediche de' frati:
esistono pure le sentenze contro Pace e Barone, pronunziate in piazza di
Santa Maria Novella, e fra i testimonj incontrasi Pietro da Verona.

[123] A Forlì si venera il beato Marcolino, che pretendesi sia stato
l'uccisore di Pietro da Verona, e che dappoi si convertì. Pochi anni
dopo, frà Tommaso domenicano, facendone il panegirico, disse che san
Francesco avea ricevuto le stimmate da Dio morto; ma san Pietro da Dio
vivo. Tal proposizione mise in subbuglio i Francescani contro i
Domenicani, e fu riprovata da papa Nicolò IV.

[124] _Chronicon Parmense_, nei _Rerum It. Scriptores_ IX.

[125] Esistono nella Biblioteca Ambrosiana, e il Puricelli ne formò una
dissertazione, che mai non fu pubblicata.

[126] Vedi P. GIOVANNI MARIA CANEPANO domenicano, _Scudo inespugnabile
de' cavalieri di Santa Fede_.




DISCORSO VI.

MISTICI. L'EVANGELIO ETERNO.


Mentre costoro traviavano per abuso della ragione, e alla rivelazione e
all'autorità opponeano la negativa e l'indagine, altri erravano per
abuso del sentimento, col che accenniamo alle sètte mistiche e
comuniste. Il misticismo, cioè l'apprezzar la natura delle cose divine e
dei loro rapporti colle umane piuttosto secondo il sentimento che
secondo la ragione, fino a presumere di mettersi in diretta relazione
col mondo soprasensibile, senza tener conto della materia e dei mezzi
ordinarj di conoscere, deriva da uno degli elementi della natura umana,
la fede; che non trovandosi soddisfatta da argomenti, maledice e tenta
annichilare il corpo e il pensiero, per cercare riposo nella
contemplazione delle cose superne; stornasi dalla terra, ch'è nostro
asilo d'un giorno, per attendere la morte, svolgendo intanto le pagine
del libro de' cieli.

Di siffatte aspirazioni è nido e sede l'Oriente, e massime l'India, ove
Dio è il riposo, mentre per noi è l'attività (_actus purissimus_); è un
principio, sovrastante agli esseri che governa con azione continua; idea
conforme agli istinti d'una gente, ove la volontà dirige perfino
l'intelligenza.

Il cristianesimo che diede il concetto del Dio personale, e nel culto
sostituì le idee alle passioni e ai loro emblemi fisici, non restò però
sempre immune dagli eccessi del misticismo, e la religione di Budda
v'influì forse ne' suoi primordj, e viepiù nelle crociate, in tempo
delle quali sorgono e i Templari e san Francesco[127], nel quale si
riscontrano tante somiglianze coi pii solitarj dell'India, nobilitate è
vero da un amore disinteressato e operoso.

E mistici ebbe in ogni tempo il cattolicismo, ma all'età appunto delle
crociate si segnalò sopra tutti Gioachimo da Cosenza in Calabria.
Educato alla corte di Ruggero duca di Puglia, pellegrinato in
Terrasanta, ivi passò un'intera quaresima fra gli anacoreti del Monte
Tabor, con fervorosissima pietà. Rimpatriato (1183), si vestì
cistercense nel monastero di Corazzo, poi ottenne dispensa dall'uffizio
per poter darsi tutto alla meditazione della Bibbia, e ad istanza dei
papi scrisse varie opere teologiche. Aspirando a maggior rigore di vita,
a Flora, fra l'Albula e il Neto nei recessi della Sila, fondò una
celebre badia, alla quale diede una regola più austera, approvata da
Celestino IV, ed estesa a molti conventi. Udendo da lontano le vicende
del mondo, intendendole e spiegandole a suo modo e coll'esaltazione
causata dal digiuno e dalle discipline, esponeva concetti profetici nel
tono dell'Apocalissi, i quali erano raccolti dal monaco Ranieri, unico
suo compagno, e in forma di salmi erano mandati pel mondo, accolti
coll'avidità, onde ne' momenti critici si aspira a prevedere una
decisione[128]. Per queste profezie, che san Tommaso comprendea derivar
piuttosto da acuto discernimento che da lume soprannaturale, fu venerato
e creduto; Riccardo Cuor di leone, movendo per la crociata, andò a
consultarlo; Costanza imperatrice volle confessarsi da lui; persin
Federico II colmò di beni la sua badia, dove visse sino al 1201. Fu
censurato dal concilio lateranese del 1215 per alcune opinioni sulla
Trinità in opposizione a Pietro Lombardo[129], ma egli avea chiesto un
esame di tutti i suoi scritti, e dichiarò ritrattare quanto se ne
disapprovasse.

E molti sono questi scritti: la _Concordia del nuovo coll'antico
Testamento_; _sulla Sibilla Eritrea e sul profeta Merlino_; il _Salterio
delle dieci corde_, o _commento a Geremia, Isaia ed altri profeti_.
Carattere di questi lavori era la giustificazione non solo, ma la
glorificazione della vita monastica, alla quale dava il sembiante d'una
rinnovazione sociale, preordinata dalla Providenza. E diceva: «Iddio
divise il mondo in tre epoche successive; nella prima, il Padre opera
per mezzo de' patriarchi e profeti; nella seconda, il Figlio opera per
mezzo degli apostoli e discepoli; nella terza, lo Spirito Santo opererà
per mezzo dei frati».

Era naturale che que' libri fossero accolti passionatamente dai
Minoriti; ricopiati, interpretati, esagerati, discuteansi in pubblico;
ebbero apostoli di grido, come Ugo di Montpellier, Rodolfo di Sassonia,
e si giunse a dichiarare che il Nuovo Testamento non avea condotto alla
perfezione; che Gesù Cristo non era imitabile quando fuggì o si nascose,
quando bevve vino e mangiò carni, quando possedette denaro; primo dovere
dell'uomo spirituale essere la povertà volontaria.

Ciò veniva a condannare i possessi ecclesiastici, dal che facilmente si
passava ad abolire la gerarchia e le funzioni sacerdotali. Monaci non
ascritti ad alcun ordine, vagavano per Italia predicando l'umiltà e la
povertà, come fossero sufficienti a costituir l'uomo in una santità,
quale basta per conferire i sacramenti, e sciogliere e legare.

Sebbene l'abate Gioachimo non avesse prefisso tempo all'adempimento
delle sue profezie, da' suoi testi, stiracchiati ad applicazioni
attuali, si dedusse che il 1260 sarebbe predestinato pel nuovo regno di
Dio; Federico II morrebbe; l'anticristo comparirebbe, immediato
predecessore della nuova epoca religiosa. Federico anticipò di dieci
anni la morte, ma l'inadempimento delle profezie non basta a
disingannare; più tardi esse servirono ai necromanti, e alcune corrono
finora, credute da coloro che ne aspettano l'adempimento. Gioachimo, chi
lo fa santo, e «di spirito profetico dotato», chi impostore, chi
mentecatto; ma dee figurare nella storia come capo del misticismo, sceso
poi a Giovanni da Parma, a Gerardo da san Donnino, a Ubertino da Casale,
a frà Dolcino, e ai mistici tedeschi.

A questa scuola molti Francescani furono tratti dal disprezzo delle cose
terrene e dall'amor delle soprasensibili, ch'appariva tanto pronunziato
nel loro fondatore. La regola del quale imponeva tali austerità, che
alcuni la sentenziarono d'impossibile e micidiale. Guglielmo di
Sant'Amore e Sigerio, dottissimi scolastici di Parigi, scrissero e
sporsero a papa Clemente IV un libello contro la povertà dei Mendicanti;
ed egli lo trasmise al maestro Giovanni da Vercelli perchè, ponderatolo,
vi facesse rispondere da Tommaso d'Aquino. Dalla confutazione di questo
appare che ai frati già s'imputavano le colpe che più tardi: colpe che
costituivano il merito loro in faccia al popolo; come il vestir
grossolano, le opere di carità, il predicar vulgare, lo stretto accordo
dei membri fra loro, l'opporsi ai settarj e sostenere il proprio Ordine;
oltre che all'intero Ordine s'attribuivano i difetti di qualcuno.

Dappoi papa Nicolò III, che personalmente aveva conosciuto san
Francesco, e da cui eragli stata vaticinata la tiara, credette dovere
spiegare che i frati Minori erano tenuti osservare il vangelo, vivendo
in obbedienza, in castità, in povertà: lo spossessamento totale per Dio
esser meritorio; averlo Cristo insegnato colla parola, confermato
coll'esempio, e gli apostoli ridotto in pratica: ciò facendo, i
Francescani non rendeansi suicidi, nè tentavano Dio, giacchè, pur
confidando nella Providenza, non ripudiavano i mezzi suggeriti dalla
prudenza umana[130].

Alla pontifizia decisione si chetarono gli avversarj, ma tra i Minoriti
alcuni ne trassero motivo d'un misticismo fanatico, da una parte
asserendo che la regola di san Francesco fosse il vero vangelo,
dall'altra che la spropriazione doveva essere così totale, che fin delle
cose necessarie alla vita non avessero che il mero uso.

Pier Giovanni d'Oliva, di Serignan in Linguadoca, fatto francescano a 12
anni, predicò siffatta dottrina, per disapprovare le condiscendenze di
frà Matteo d'Aquasparta, generale de' Francescani, che aveali lasciati
rilassare, e per raffaccio alla Chiesa, ricca e mondana, cui i Minoriti
erano destinati a rigenerare[131]. Gli avversarj lo tacciarono d'esser,
nel suo zelo, trascorso in eresie: di che il Wadding, annalista dei
Minori, vuol purgarlo: ma Giovanni XXII condannò come pregne d'eresie le
sue chiose all'Apocalisse, scritte verso il 1278. Pure ottenne
venerazione come santo da molti proseliti, che professavano poter l'uomo
giungere a tale perfezione da ridursi impeccabile, e conseguire la
beatitudine in questa vita come nell'eterna.

Federico II, sempre malvolto alla Santa Sede, accolse i costui seguaci
perseguitati, che in Sicilia presero a capo Enrico di Ceva, professando
sempre che la Chiesa era divenuta una sinagoga, lupo il suo pastore, e
sovrastare una riforma.

Tra i dibattimenti avendo alcuno asserito che Gesù Cristo nè i suoi
apostoli, via di perfezione seguitando, nulla aveano in proprietà, la
proposizione fu rejetta dai Domenicani e da altri, e invece sostenuta
dai Francescani, e nominatamente in un capitolo generale a Perugia. E
poichè la costoro regola diceasi vera applicazione del vangelo, tornava
sott'altra apparenza il medesimo concetto dell'assoluta spropriazione.
Non era che un eccesso d'ascetismo, ma gli avversarj ne profittavano per
impugnare i possessi della Chiesa; onde la proposizione fu condannata da
papa Nicola IV. I Minori spedirono frà Bonagrazia di Bergamo per
dimostrarla al papa, con lettera di frà Michelino da Cesena, maestro
generale dell'Ordine, e si ostinarono nella loro opinione anche dopo che
il papa proferì contro di essi. Michele, chiamato ad Avignone, ove
allora il papa risedeva, esitò ad andarvi, poi subito ne fuggì, e
apostatando ricovrossi all'imperatore. Questi era Lodovico il Bavaro,
che era venuto in rotta con papa Giovanni XXII perchè negava
riconoscerlo, e dichiarava l'Italia sottratta dall'imperiale
giurisdizione, in modo che non potesse essere incorporata nè infeudata
all'impero (1324). A vicenda l'imperatore proferiva scaduto il
pontefice, chiamandolo con titoli ingiuriosissimi, e invitando giuristi
e teologi a scatenarsi contro la Corte pontifizia. I frati Minori
restarono dunque avversissimi alla facoltà teologica di Parigi e al
papa, che in un capitolo tenuto a Perugia il 1322 dichiararono eretico.
Frà Michelino contro il papa scrisse libercoli, e commentò beffardamente
le bolle di esso in un libro, che poi, per divulgarlo, compendiò ad
istanza di Lodovico il Bavaro, dove sosteneva potersi, anche senza
decisione del Concilio, dichiarare il papa scaduto ed eretico. Fu egli
scomunicato da' suoi frati e dal papa: ma colla protezione imperiale,
alcuni suoi seguaci erano penetrati in Firenze, e vi teneano segrete
adunanze notturne: onde si fece uno statuto contro quella «pessima
generazione che volea condire la falsa dottrina col mele di nomi in
apparenza favorevoli e religiosi, per ingannare meglio i semplici»[132].

Il famoso pittore Giotto scrisse contro di loro una canzone, che
comincia,

    Molti son già che lodan povertade;

Guido Cavalcanti, filosofo e poeta, amico di Dante, ne toccò in una
canzone, dicendo:

    O povertà, come tu sei un manto
    D'ira, d'invidia e di cosa diversa!

e Antonio Pucci, in due sonetti ne punse l'ipocrisia:

    Vera cosa è che non toccan denari,
    E 'nsaccherebber con le cinque dita.
                        Non mangian carne
    Sopra il taglier, perchè non sia veduta,
    Se fosse in torta o in tondo battuta,
    Sicuramente allor posson mangiarne;

e il beato Giovanni da Catignano scriveva a Guido di Neri fiorentino:
«Altro non dico ora se non che ti guardi da questi membri d'anticristo,
cioè questi Fraticelli eretici, i quali già molta gente hanno ingannata
e ingannano tuttodì».

A papa Celestino V, che inclinava al viver cenobitico, mandarono
Liberato e Pietro da Macerata, chiedendogli licenza di vivere con tutto
il rigore e dove volessero senza contraddizione, ed esso gli autorizzò a
costituirsi in nuova congregazione, detta degli Eremiti Celestini. Poi
riconosciuti per esagerati, presero abito e capi particolari, quali
Pietro da Macerata e Pietro da Fossombrone, cui s'unì il rifiuto di
tutti i conventi: e massime per la diocesi di Pisa e tra i monti del
Vecchiano e di Calci, seguivano vita rigorosissima, alla Chiesa
visibile, ricca, carnale, peccaminosa, contrapponendone una frugale,
povera, virtuosa; e dicendo che neppure il papa potrebbe concedere ai
Francescani di possedere granajo e cantina[133]. Seguirono quelle
dottrine Corrado da Offida, Pietro da Monticolo, Tommaso da Treviso,
Corrado da Spoleto.

Tali quistioni insinuarono ne' Minoriti uno spirito di sottigliezza,
contrario all'intento tutto pratico del loro fondatore; e ne pullulavano
altre quistioni, a dir poco, oziose: se la regola astringesse sotto pena
di peccato mortale o soltanto veniale; se obbligasse ai consigli del
vangelo quanto ai precetti; se alle ammonizioni quanto ai comandi: dal
che facilmente si passò a sofisticare sul decalogo e sul vangelo; ed
oltre la disputa sempre accesa sull'immacolata concezione di Maria,
un'altra ne ebbero coi Domenicani, se il sangue di Cristo, uscito nella
passione, restasse non per tanto ipostaticamente unito al Verbo.

Il papa aveva concesso ai Francescani conventuali di possedere; ed ecco
i Fraticelli negano ch'esso abbia diritto di interpretare la regola di
san Francesco, e che il vero sacerdozio essi soli possedevano; ad essi
l'autorità di sciogliere e legare, e d'impor le mani per infondere lo
Spirito Santo; Dio solo doversi venerare; la preghiera esser più
efficace quando facciasi in assoluta nudità; condannavano il lavorar per
vivere, prendendo per fondamento la _libertà dello spirito_, diceano,
unito questo a Dio, non si può più peccare, come neppur crescere nelle
virtù: le quali massime conduceano al quietismo.

Tutti costoro e le Beghine, e i Beguardi o Bizzoccheri, e gli Zelanti, e
i Fanciulli del vangelo van compresi nella sètta dei Fraticelli della
povera vita, Frati spirituali, che ebbe per canone il Vangelo Eterno, e
considerava per suo istitutore l'abate di Flora Gioachimo. Si elessero
anche un papa, e non v'è scelleraggine che a costoro non trovisi
imputata. In fatto intaccavano i cardini della fede e della giustizia, e
sono una forma antica del comunismo, e il resistere e la superbia che
facilmente nasce dall'austerità eccessiva, li portarono a farsi
accanniti detrattori della Santa Sede. Sta nella Biblioteca Palatina di
Firenze un manoscritto senza titolo, opera d'un seguace de' Fraticelli,
certo posteriore a Giovanni XXII, dov'è esposta la costoro dottrina.
«Quella di che nell'articolo della fede si dice: _Io credo nella santa
Chiesa Cattolica_, nota bene che dice _santa_, a differenza di quella
che non vive santamente, anzi viziosamente. _Cattolica_ dice, a
differenza di quella che erra nella fede e buoni costumi. _Una_ dice, a
differenza della Chiesa de' malignanti ed eretici..... La fede innanzi a
tutte le altre cose si debbe cercare. Nella quale Chiesa, o Cristo ci è
abitatore o no. Se Cristo ci abita, quella debb'essere eletta per
abitazione: se non ci abita, o che il popolo fosse perfido ed iniquo,
ovvero che lo comandatore, cioè il prelato, fosse eretico, o che
deformasse o guastasse l'abitazione della Chiesa di Cristo, allora
debb'essere schifata, e come partecipazione di eretici, come sinagoga di
satanasso si debbe fuggire». E dopo rimproverato Giovanni XXII «falso
papa che aprì il pozzo dell'abisso di molte eresie», conchiude di
«cercare ed entrar nell'arca di Noè, cioè seguitare e cercare quelli
pochi di san Francesco, e la sua dottrina evangelica, a ciò che possiate
campare da siffatto diluvio di questi falsi religiosi, perseguitatori e
distruttori della vita evangelica». Potrebbe farsi un bel libro notando
gli errori sociali che, in ogni tempo e paese, si mescolarono agli
errori religiosi: il che darebbe il motivo di molte persecuzioni, che
realmente colpivano l'errore sociale, più che il dogmatico.

Papa Giovanni XXII condannò i Fraticelli, riflettendo che «Così va la
cosa, che primamente gonfiasi l'infelice animo per superbia; quindi,
nella disputa, dalla disputa nello scisma, dallo scisma nell'eresia,
dall'eresia nella bestemmia con infelice progresso, anzi precipizio si
cada». Per tal ragione egli attirossi le diatribe di molti scrittori,
che vollero sin farlo passare per eretico; e saviamente egli rifletteva
che «gran cosa è la povertà, più grande la castità, ma superiore
l'obbedienza[134]». Bonifazio VIII li combattè vigorosamente, e perchè
poco poi furono anche aboliti i Templari, giudicò taluno che ai papi
dessero ombra gli Ordini monastici che aspiravano a dominazione
spirituale o temporale. È però forza dire che Bonifazio favoriva i
Francescani; li sottrasse alla giurisdizione dei vescovi, per sottoporli
ai loro priori, i quali poteano giudicarne senza stare alle prescrizioni
del diritto, ma secondo le costituzioni dell'Ordine: e confermò la Bolla
_Mare Magnum_, in cui eransi compendiati tutti i loro privilegi, e diede
ad essi autorità di predicare dapertutto, anche senza permissione del
vescovo. Ciò poco piaceva a vescovi e parroci.

Quanto ai Fraticelli, proferitili eretici nella famosa bolla _Nuper ad
audientiam_, dichiarando che il papa ha autorità di sciogliere e legare,
li fece processare e perseguitare da frà Matteo di Chieti,
principalmente negli Abruzzi e nella Marca d'Ancona. Da ciò l'odio
mortale ch'essi posero a quel papa, e se alcuni limitaronsi a dirne
tutto quel male che poi la storia pedestre adottò e che fu immortalato
da Dante, altri passarono fino ad eleggere un altro papa: e cinque
Fraticelli sacerdoti e tredici Beghine elessero un Dedodicis, frate
provenzale, aizzando il popolo contro Bonifazio come eletto
illegalmente, attesochè l'abdicazione di papa Celestino non valeva. Essi
ricovrarono in un'isola dell'Arcipelago e in Grecia e in Sicilia,
cantando un inno che cominciava: _Godi o Chiesa meretrice_, aggregando a
sè chiunque tra i Francescani voleva mettersi a regola più austera; cari
al vulgo per l'aspetto di maggior perfezione, e avendo per generale il
mistico Ubertino da Casale, sotto cui si tenne un capitolo generale a
Genova nel 1310.

Gerardo Segarella, frate Minore di Parma, dedito alla contemplazione, e
fissando un quadro ov'erano rappresentati gli apostoli avvolti in
mantelli, cogli zoccoli e la barba, credette doverli imitare in quel
vestimento, e fin nel circoncidersi; faceasi fasciare come un bambino, e
adagiare in un presepio al modo di Cristo; dichiarava tutto dover essere
comune, anche le mogli; l'uomo non poter possedere nulla in proprio, non
far da magistrato; e che le anime salvate non godono la beatifica
visione di Dio prima del giudizio universale. Formò seguaci che si
dissero Apostolici; vendette quanto possedeva, e dalla ringhiera di
Parma gittò il denaro a una ciurmaglia che giocava; ed iva predicando,
da chi creduto santo, da chi sentina di vizj. Opisone vescovo il fe
cogliere (1280) e tener in prigione cortese nel vescovado, dove
impazzito o fintosi, divenne ludibrio del servidorame, poi sbandito, e
al fine richiamato e processato da frà Manfredi, fu arso il 18 luglio
1300.

Ermanno Pungilupo ferrarese, condannato più volte dagli inquisitori, si
ritrattò, e fu sepolto ecclesiasticamente, ma dopo trentun anno levato
di terra sacra, e dispersene le ossa, per ordine di Bonifazio VIII.

Frà Jacobone, de' Benedettini di Todi, valente nel diritto e nella
poesia, godea della fama e de' piaceri del mondo, quando in una festa
cadendo un palco, vi restò morta la dilettissima e bellissima moglie di
lui: e sul corpo le si trovò un aspro cilicio, ch'ella sotto alle
pompose vesti celava per ripararsi dai pericoli, cui la volontà del
mondano marito l'esponeva. Colpito da quella morte e da quella
penitenza, diedesi tutto a Dio, rinunziando ad ogni avere ed anche alla
gloria col fingersi imbecille e attirarsi gli scherni plebei, comparendo
seminudo, carpone, or colla cavezza a guisa di giumento, ora unto di
mele e voltolato tra piume a guisa d'uccello. Metteasi come servigiale
sulle piazze, ed uno avendogli dato de' polli da recar a _casa sua_, e'
va, e li getta nel sepolcro di lui, come vera casa. Una volta compra
interiora di capretto per farsene cibo, poi pentitosene, le appicca
all'uscio della sua cella, e ne fiuta il fetore, e quando gli altri
frati lo scoprono al puzzo, confessa la sua ghiottornia perchè lo
riprovino[135].

Passava dunque per pazzo; ma per esser accolto nei Francescani dimostrò
non esserlo con un bel trattato sul disprezzo del mondo; e scrisse prose
e versi di stile squisitamente plebeo, che sono de' primi dell'italiana
favella, sebbene lo zelo e il mistico vedere lo facessero talvolta
oscuro, talvolta irriverente. Tra le rozzezze sue è a cernire molto oro,
se qui ne fosse il luogo.

    Chi Gesù vuol amare
      Con noi venga a far festa,
      Ed in quella foresta
      Sì gli potrà parlare.

    Chi vuol esser salvato
      Da Gesù Salvadore,
      Pianga con gran dolore
      Ogni colpa e peccato,

    Pianga con gran dolore
      Ogni suo fallimento,
      Il qual egli ha commesso:
      E con contrito core

    Chiegga perdonamento,
      Pentuto e ben confesso.
      E con lacrime spesso
      Dica: Signore mio,
      Mercè t'addimand'io
      Ch'io t'ho molto fallato.

    Deh peccator, moveratti tu mai
      A seguir me che ti ricomperai?

    Io ti ricomperai del sangue mio
      In sulla croce con crudel tormento....

A lui è dovuto lo _Stabat Mater_, prosa senza pari per profondità di
dolore, e che cantata popolarmente da tutte le plebi nostre per ormai
cinque secoli, fu vestita di numeri musicali dai maggiori maestri
moderni, Palestrina, Hayden, Gluck, Händel; Pergolesi lo puntò
nell'ultima sua malattia, Rossini dopo i più magnifici trionfi[136].

Mal rassegnandosi alla sentenza di Bonifazio VIII, ne parlò con ira:
compassionò i Colonnesi come perseguitati, e compose un cantico che
comincia: _Piange la Chiesa, piange e dolora_, e un altro: _O papa
Bonifazio, quant'hai giocato al mondo_.

Allora dunque ch'ebbe presa Palestrina, Bonifazio lo fece metter in
ferri a pane e acqua (1278), in fetido carcere, dove fe un cantico: _O
giubilo del core che fai cantar d'amore_; e dicono che, avendogli esso
papa domandato, «Quando uscirai di prigione?» rispondesse: «Quando
c'entrerai tu». Liberatone infatti alla cattura di Bonifazio, visse sino
al 1306. Venuto in fin di morte, i suoi fratelli, l'esortavano a
ricevere i sacramenti, ed egli ripeteva non essere giunta l'ora: e
poichè insistevano che non morisse come un Giudeo, egli raccoltosi,
disse:

    Io credo in Dio padre onnipotente,
      E tre persone in un essere solo,
      E che fe l'universo dal nïente,
      E credo in Gesù Cristo suo figliuolo
      E nato di Maria e crocifisso.
      Morto e sepolto con tormento e duolo.

I frati gli soggiunsero non bastava il credere; doversi anche ricevere i
sacramenti: ed egli replicava voler aspettare frà Giovanni d'Alvernia.
Or questi era ben lontano da Collazzone, e nulla sapeva: ond'essi viepiù
stimolavano frà Jacopone. Il quale allora disse un cantico, di cui
produciamo qualche cosa:

    Anima benedetta
      Dall'alto Creatore,
      Risguarda il tuo Signore
      Che confitto ti aspetta.
    Risguarda i piè forati
      Confitti d'un chiavello,
      Sì forte tormentati
      Di così gran flagello!
      Pensa ch'egli era bello
      Sovr'ogni creatura,
      E la sua carne pura
      Era più che perfetta.
    Vedil tutto piagoso
      Per te in sul duro legno
      Pagando il tuo peccato!
      Morì il Signor benigno
      Per menarti al suo regno
      Volse esser crocifisso
      Anima, guardal fisso
      Ed in lui ti diletta.

Allora pure compose un delizioso cantico alla Vergine:

    Maria Vergine bella
      Scala che ascendi e guidi all'alto cielo,
      Da me leva quel velo
      Che fa sì cieca l'alma tapinella.
    Vergine sacra, del tuo Padre sposa,
      Di Dio sei madre e figlia.
      O casa piccolina, in cui si posa
      Colui che il Ciel non piglia,
      Or m'ajuta e consiglia
      Contro i mondani ascosi e molti lacci.
      Pregoti che ti spacci
      Nanzi ch'io muoja, o verginetta bella.
    Donami fede, speme e caritate,
      Notizia di me stesso.
      Fammi ch'io pianga ed abbia in Dio pietate
      Del peccato commesso.
      Stammi ognora da presso
      Ch'io più non caschi nel profondo e basso.
      Poi nell'estremo passo
      Guidami sue a la superna cella.

Si perdoni se ci badiamo tra fiori poetici: non sarà l'ultima volta. Chè
dove si vuol rinnegare una porzione dell'ente umano per ridurlo alla
pura ragione, noi faremo rivalere i titoli del sentimento, e appelleremo
al bello, non contro il vero, ma in sussidio al vero.

L'Ordine dei Minori veniva osteggiato principalmente (fenomeno
ordinario) da altri Ordini e dal restante clero, e se vediamo le accuse
lanciate contro l'uno o l'altro, ci pajono tornati allora que' tempi di
universale delazione, che si videro al decader dell'impero romano, e che
ripete il giornalismo odierno. Veramente san Francesco avea distolto i
suoi frati dall'imparare: _non curent, nescientes literas, literas
discere_; ma essi ben presto attesero agli studj, stabilirono scuole,
gareggiarono in sapienza teologica co' Domenicani, ed ebbero cattedre
nell'Università di Parigi. Se n'adombrarono i vecchi maestri, come
suole, e per parte de' professori di quell'Università nacque un fiero
litigio, al quale presero parte san Luigi, e i papi Innocenzo IV e
Alessandro IV; e non passò senza tumulti di piazza e sangue. I
Francescani proclamarono la libertà dell'insegnamento e ne conservarono
il diritto, ma ne rimasero odiati dai vinti, che trovarono a sfogarsene
quando apparve l'_Evangelium æternum_.

Quest'opera che, levò tanto rumore, non l'abbiamo noi, e poco si può far
conto dell'estratto che ne dà il cronico di Ermanno Cornero, domenicano
e perciò nemico[137]. Vollero attribuirlo all'abate Gioachimo, perchè,
come divisammo di lui, vi si asseriva la perfettibilità successiva anche
delle dottrine rivelate, e l'_Evangelio Eterno_ essere superiore al
vecchio e al nuovo Testamento: questo finirebbe nel 1260, per
surrogarvisi l'altro tutto spirito: al pontefice non è affidata la
cognizione spirituale della Santa Scrittura, ma solo la letterale. Iddio
colmerà di benefizj anche gli Ebrei perseveranti nell'errore: è
scusabile lo scisma de' Greci, i quali camminano secondo lo spirito più
che i Latini, e come il Figlio opera la salute di questi, così di quelli
il Padre. Cristo e gli apostoli non raggiunsero la perfezione della vita
contemplativa. La vita attiva giovò sino al tempo di Gioachimo, ma di
poi fu resa inutile, fruttuosa restando solo la contemplativa. I
predicatori del nuovo stato, perseguitati dal clero, passeranno agli
infedeli, ed è a temere non eccitino questi a guerra contro la Chiesa
romana. Gli Ordini mendicanti sono predestinati alla religiosa
trasformazione del mondo, surrogandosi al clero secolare, e riformando
la vita de' Cristiani.

Questa aspirazione alla supremazia, per mezzo degli argomenti che soli
allora aveano valore, i teologici, adombrò i dottori dell'Università
parigina: e Guglielmo di Santamore, già nemicissimo dei Mendicanti,
scrisse _De periculis novissimorum temporum_, denigrando quegli Ordini,
fino a negare che in essi potesse giungersi a salvazione.

Eccessi provocati da eccessi: sempre così; e l'Evangelio Eterno fu
denunziato al pontefice come riboccante d'empietà e bestemmie.

Giovan da Parma, generale de' Minori, e che da molti ne fu creduto
autore, e che mostrò sempre gran venerazione per l'abate Gioachimo,
locchè tolse venisse beatificato, si portò a Parigi a difendere davanti
all'Università i suoi frati; e facendo atto di sommessione, conchiudeva:
«Voi siete signori e maestri nostri: noi vostri servi, figliuoli e
scolari: e se qualche scienza abbiamo, la vogliamo riconoscere da voi.
Io espongo me stesso, e i fratelli che dipendono da me, alla disciplina
e correzione vostra; siamo nelle vostre mani; fate di noi quello che vi
parrà meglio».

Alessandro IV condannò entrambi i libri; e Guglielmo di Santamore, _quod
in electis maculam imponere voluit_, fu sbandito in perpetuo da Parigi.

Nessuno accerta l'autore dell'_Evangelium Æternum_, neppur il breve di
censura; ma frà Salimbene di Parma l'attribuisce a frà Gherardino da
Borgo San Donnino, minorita, lettore di teologia a Parigi, e
appassionato dietro alle dottrine dell'abate Gioachimo calabrese; e dice
ch'egli il conobbe pieno di capacità e di virtù, finchè con quegli
errori non elise tutti i suoi meriti. Impedito di più insegnare nè
predicare, fu posto dai Minoriti in carcere, sostentato dal pane della
tribolazione e dall'acqua dell'angustia; ma per quanto ammonito da san
Bonaventura, non volle recedere dall'errore, e morto in carcere, fu
sepolto in un canto dell'orto[138].

Angelo, plebeo senza lettere, della vallata di Spoleto, avea radunati
molti Fraticelli. Frà Dolcino e Margherita da Trento sua donna
predicavano attorno a Novara, inveendo contro ogni autorità
ecclesiastica, togliendo ogni restrizione fra i sessi, e permettendo lo
spergiuro in materie d'inquisizione, e il furto ogniqualvolta fosse
negata la limosina; traevansi dietro migliaja di proseliti, sinchè per
ordine di Clemente V, furono cerchiati e presi, ed egli fatto a pezzi,
ella bruciata con sessanta discepoli[139].

Clemente V esortava Rainero vescovo di Cremona ad estirpare questo mal
seme, e li fulminò nel concilio di Vienna. Ne seguirono persino sommosse
a Narbona, in Sicilia, in Toscana; pure i Fraticelli durarono contumaci
appellando al futuro concilio, onde ebbero definitiva condanna.

Lo statuto di Firenze, libro III, rubrica XXXXI, è contro i Fraticelli.
Dei quali gran numero restava a Siena ai tempi di santa Caterina, che li
vide sconfitti dai Domenicani, e dove moltissimi fecero abjura la
pentecoste 26 maggio 1315[140]. Nell'archivio di Stato a Firenze, tra le
pergamene di Santa Croce vedemmo un'epistola del 5 febbrajo 1322,
diretta dal vicario generale di Lucca al pontefice, per assicurarlo che
colà il terz'ordine visse sempre secondo la fede cattolica, lontano
affatto dall'eretica pravità dei Beghini di Narbona.

Conosciamo maestro Francesco da Pistoja, arso a Venezia il 1337 come uno
de' Fraticelli più insolenti: frà Lorenzo Gherardi, Bartolomeo Greco,
Bartolomeo da Buggiano, Antonio d'Acquacanina ed altri mandati al
supplizio. Frà Michele della Marca, che predicava a Firenze la quaresima
del 1389 accusato e processato, fu ucciso, e n'abbiamo una vita scritta
da un suo compagno, tutta ira contro i persecutori e ammirazione al
_santo_[141]. «Mentre che stette in prigione, tutto il suo studio era o
in confortare il compagno, o in leggere in un breviario d'un prete,
ch'era in quella prigione, o in istarsi in orazione. E diceva: «Io ho
udito dire a li poveri, che molto è grande rischio d'apostasia,
quand'altri è in prigione, il troppo dormire, o vero dilettarsi in
pigliare del cibo corporale, o veramente l'oziositade». E così non si
curava di niuna sua fatica corporale, pensando pure ne l'onore di Dio
spendere il suo tempo».

Consegnatone il processo ai Signori, il frate raffermò le deposizioni
alla stanga: «che Cristo, in quanto uomo viatore e mortale, via di
perfezione mostrando, non era stato re temporale per ragione civile e
mondana: e che esso Cristo e gli apostoli suoi, stando nello stato di
perfezione, non poterono avere niuna cosa per ragione civile e mondana:
e delle cose avute non ebbero se non il semplice uso del fatto, senza
niuna ragione civile e mondana: e che papa Giovanni XXII era eretico
perchè diceva il contrario». Rimesso in carcere, gli si diede penna e
calamajo, e fra tre giorni potesse scrivere quel che voleva, e se si
ritrattasse sarebbegli perdonato, se no si consegnerebbe alla Signoria
secolare. Continuaronsi e variaronsi un pezzo le pratiche per farlo
ricredere; confessava essere peccatore sì, ma cattolico, eretico no:
eretico invece dichiarava il papa e l'arcivescovo, dal quale fu
sconsacrato, poi consegnato al capitano, dov'ebbe molte ingiurie perchè
non credeva al papa, ed egli dovea soffrire «le bestianze del popolo, il
quale, sotto atto di grandissima compassione, tormentava l'anima del
santo il dì e la notte». Fino agli ultimi istanti gli si continuarono
esortazioni, ed egli persisteva a dire che Cristo non possedette nulla:
che Giovanni XXII fu eretico perchè lo negava: eretici i suoi successori
che nol riprovarono, e nulli i loro atti, non quanto a giurisdizione, ma
quanto a sacramenti. Mentre era tratto al supplizio a tutti
rincrescendone, «diceangli: _Deh non voler morire_. Ed esso rispondeva:
_Io voglio morire per Cristo_. E dicendogli: _O tu non muori per
Cristo_, esso diceva: _Per la verità_. E alcuno gli dicea, _Tu non credi
in Dio_, ed esso rispondeva, _Io credo in Dio e nella vergine Maria e
nella santa Chiesa_.... E ai fondamenti di santa Reparata dicendogli
alcuno, _Sciocco che tu sei! credi nel papa_, que' disse alzando il
capo: _Questi vostri paperi v'hanno ben conci_.... E giungendo in
Mercato Nuovo, essendogli detto _Pèntiti, pèntiti_, e' rispondeva
_Pentitevi di peccati, pentitevi dell'usure, delle false mercatanzie_».

«E alla piazza del Grano, uno cominciò a dire: _Voce di popolo voce di
Dio_, ed e' disse: _La voce del popolo fece crocifiggere Cristo, fe
morire san Pietro_. E qui gli fu data molta briga, e dicevano, _Egli ha
il diavolo addosso_.... Ed essendovi alcuni de' fedeli che riprendeano
coloro che diceano che negasse, alcun birro e altra gente si cominciò
avvedere del fatto, dicendo: _Questi sono de' suoi discepoli_: onde un
poco se ne scostò alcuno.»

Abbreviammo assai questa turpe scena di un popolo che insulta al
suppliziato; pure la riferimmo qual anticipazione di quella del
Savonarola. Già chiuso nel cappannuccio, si cercava svolgerlo col
fingere di mettere fuoco, col mostrare un giovane de' priori, venuto per
rimenarlo salvo se si convertisse; ed egli durò: e bruciò; e chi dicea
_Egli è martire_, chi _Egli è santo_, chi il contrario: e n'è stato
maggiore rumore in Firenze che fosse mai.

Gli inquisitori dovettero pure fare disepellire le ossa d'Ermanno da
Ferrara, e abbattere un altare erettogli, e così d'una inglese, che
spacciavasi lo spirito santo incarnato per redimere il sesso femminile.

Domenico Savi di Ascoli, uomo di gran pietà, in patria eresse un
ospedale e un oratorio sul monte Pelesio, dove vivea modestissimo con
alquanti begardi e beghine, ma inebbriatosi di confidenza in sè, asserì
molti degli errori correnti; non esservi colpa nella lussuria; i bambini
anche senza battesimo salvarsi per la fede de' parenti; la flagellazione
in pubblico a corpo nudo valere meglio che la confessione. Condannato
dapprima, si ravvide, poi ricaduto fu dato al supplizio in Ascoli nel
1344.

Il Garampi, nelle _Memorie ecclesiastiche_, dice trovarsi a Bologna un
processo fatto dall'inquisizione di Napoli il 1362 contro Lodovico di
Durazzo, frà Pietro da Novara, frà Bernardo di Sicilia, frà Tommaso
vescovo d'Aquino, Francesco Marchesino arcidiacono di Salerno poi
vescovo di Trivento, donde appajono tre maniere di Fraticelli, cioè
frati della povera vita, frati del ministro, frati di frate Angelo.

Nel 1421 altri ne comparvero, detti Fraticelli dell'Opinione perchè
opinavano che Giovanni XXII fosse punito da Dio per le sue costituzioni
sulla povertà di Cristo e degli apostoli, e Martino V deputò due
cardinali a ricercarli e punirli, massime a Fabriano. Nel 1466 Paolo II
li vedeva ripullulare nel Piceno e in Poli presso Tivoli nella Sabina,
esecrando il papa romano, dichiarando non essere vero vicario di Cristo
se non chi ne imita la povertà. Il pontefice, (adopriamo le insulse
parole del Bernino) «convinseli maravigliosamente bene tutti, non a
forza di dispute ma a forza di battiture, e fattine legare quattordici
da' sbirri, li fece poi esporre sopra un alto palco nella sommità di
quella parte di Ara _Cœli_ che volge verso il Campidoglio, con una
mitera di cartone in capo per uno, all'improperio delle genti e alle
fischiate del popolo. Dopo le quali, confessato il loro inganno avanti
il pontificio vicario di Roma, che colà comparve con cinque vescovi a
riceverne l'abjura, furono essi assoluti, e per marco di professata
penitenza vestiti con una lunga veste di lana con croce bianca al petto
e alla schiena, dinotante il loro ravvedimento ed eresia[142]».

D'altri eretici troviamo menzione in quei tempi. Nicola V ordina
all'arcivescovo di Milano, che vegli con maggiore attenzione
sull'eretico Amedeo recidivo, che di false bolle si prevaleva onde
accreditare alcune sue eresie[143]. Calisto VII udiva che nelle città e
diocesi di Bergamo e Brescia laici ed ecclesiastici spacciavano errori
intorno a Gesù Cristo, alla sua madre, alla Chiesa militante, molti
traendo a perdizione: e raccomanda d'insistere per isvellerli di là come
dal Veronese, Cremasco, Piacentino, Lodigiano, Cremonese[144].

Andrea Papadopulo Vretò pubblicò ad Atene nel 1864 un _Catalogo de'
libri stampati in greco moderno o in greco antico da Greci, dalla caduta
dell'impero bisantino sino alla fondazione del regno ellenico_. Ivi è
nominato Barlaam da Seminara, cioè uno de' Greci della Calabria, che
verso la metà del XIV secolo scrisse, fra altre cose, un libro contro il
primato e il temporale del papa e il purgatorio; pel quale perseguitato,
dovè fuggire a Costantinopoli. Il raccoglitore dice che questo libro fu
stampato la prima volta in Olanda, e divenne quasi irreperibile: ma egli
avutone un esemplare, l'applicò alla biblioteca d'Atene.

Questo libro non ci riuscì di vedere, onde nulla possiam dire nè della
sua autenticità nè del suo contenuto.


NOTE

[127] Una delle legende più divulgate è quella di Barlam e Giosafat,
della quale si ha pure una traduzione o imitazione del buon secolo della
lingua. Felice Liebrecht provò ch'essa è una contraffazione cristiana
della vita di Budda Sakia Muni, qual è offerta nel racconto del _Lalita
vastara_ in indiano. Nè già trattasi solo del concetto, delle linee
fondamentali, ma di passi interi. Anche là Sakia Muni è un figlio di re,
che tocco dalle miserie umane, si ritira nel deserto, malgrado la
famiglia sua, a vita religiosa, convertito da un solitario. Un qualche
monaco siro tradusse questa legenda, inserendovi le lodi del
cristianesimo, e valendosi dell'ascetismo monastico, ch'è comune alle
due religioni. Più tardi vi si aggiunsero satire contro la corrutela del
tempo e la depravazione del clero.

[128] La sua vita sta negli _Acta Sanctorum_ al 29 maggio.

[129] Pietro Lombardo, Maestro delle sentenze, avea detto (_Lib_. I,
_dist_. 5) coi trattatisti, che nè il Padre generò la divina essenza, nè
la divina essenza generò il Figlio, nè la divina essenza generò
l'essenza: «col qual nome di essenza intendiamo la divina natura, che è
comune alle tre persone, e tutta in ciascuna».

Parve a Gioachimo, che Pietro portasse la Trinità a quaternità,
asserendo le tre persone, e inoltre l'essenza comune, distinta da esse.
Molto se ne disputò, finchè Innocenzo III condannò il costui libro. Vedi
MATTIA PARIS al 1179, e ci serva di prova de' cavilli allora usitati.

Le profezie di esso furono difese da Gregorio di Lauro, abate
cistercense, nell'opera _B. Joannis Joachim abatis apologetica, sive
mirabilium veritas defensa_. Napoli 1560. L'esame delle dottrine di esso
vedasi in Natale Alessandro, _Historia ecclesiastica_, Tom. VI, pag.
287.

[130] Costituzione _Exiit quid seminat_, nel VI delle Decretali, _tit.
de verbor. significatione_.

[131] A torto dunque Alessandro Natale comincia l'articolo sui
Fraticelli con queste parole: _Fraticellorum sectæ initium dedere Petrus
de Macerata et Petrus de Forosempronio, Ordinis Minorum apostatæ, etc_.
Vol. VI, pag. 83.

[132] BORGHINI, _Trattato della Chiesa e vescovi fiorentini_.

[133] Fra la _Scelta di curiosità letterarie_, che stampasi a Bologna,
nel 1865 si pubblicò una _lettera dei Fraticelli a tutti i Cristiani_,
nella quale rendono ragione del loro scisma. A rinforzo di testi della
Scrittura e del Decreto mostrano essersi «separati dal papa e da li
altri prelati», credendoli rei per eresia, per simonia, per pubblica
fornicazione. Papa Giovanni XXII esser morto pertinace eretico provano
dalle dottrine sue, e principalmente dall'aver condannata la
proposizione che «il nostro Signor Jhesu Christo et li apostoli suoi non
avessero proprio nè in speciale nè in comune». La sua simonia deducono
dall'essere nel Decreto severamente vietato di ricevere denari pel
battesimo, per la cresima, per la comunione, per la sepoltura, ecc.,
«dovendo li doni di Cristo essere dispensati e donati di grazia. Li
fornicatori pure sono scomunicati». E però essi prelati e papi sono
scomunicati, mentre per scomunicati dichiarano i Fraticelli, che
niun'altra colpa hanno se non di non stare alla loro obbedienza. E
«posto che li Catholici non possano avere la sacra comunione di Christo
visibilmente e corporalmente per li heretici che soprastanno, nondimeno,
mentre che colla mente sono congiunti ad Christo, anno la sacra
comunione di Christo invisibilmente».

[134] Bolla _Quorum exigit_ nelle Estravaganti, tit. _De verborum
significatione_.

[135] Vedasi WADINGO, _Ann. Minor._ T. V ad 1298. nº XXIV: e 1306, nº
VIII.

[136] Bonifazio VIII passa per gran nemico di frà Jacopone, eppure a lui
s'attribuisce un canto, che non può se non tenersi come traduzione dello
_Stabat Mater_:

    Stava la Vergin sotto della croce
      Vedea patir Jesù, la vera luce.
      Madre del re di tutto l'universo.
    Vedeva il capo che stava inchinato
      E tutto il corpo ch'era tormentato,
      Per riscattar questo mondo perverso, ecc.

Altri versi di frà Jacopone arieggiano al _Dies iræ_:

    Chi è questo gran sire
      Rege di grande altura?
      Sotterra i' vorria gire,
      Tal mi mette paura.
      Ove potria fuggire
      Dalla sua faccia dura?
      Terra, fa copritura
      Ch'io nol veggia adirato.

E altrove:

    Non trovo loco dove mi nasconda
      Monte nè piano, nè grotta o foresta
      Chè la veduta di Dio mi circonda.

[137] Sta in ECCARD, _Corp. hist_. Tom. II, pag. 849.

[138] Chronica FR. SALIMBENE; Parma 1857, pag. 233 e seg. Esso frà
Salimbeni, che nella cronaca distesamente parla de' Fraticelli, all'anno
1280 racconta che, avendo i Domenicani fatto bruciar donna Alina per
eretica, il popolo di Parma si levò a rumore, e li cacciò, nè, malgrado
le scomuniche lanciate dal cardinale Latini, poterono tornarvi fino al
1287.

[139] FR. CHRIST. SCHLOSSER, _Abelardo e Dolcino; vita ed opinioni d'un
entusiasta e d'un filosofo_. Gota 1807. — G. BAGGIOLINI, _Dolcino e i
Patareni_. Novara 1838. — JULIUS KRONE, _Frà Dolcino und die Patarener,
historische Episode auf den piemontesischen Religionskriegen_. Leipzig
1844.

Questa ostentata povertà stava forse in mente all'autore
dell'_Imitazione di Cristo_, allorchè scriveva (Lib. II, c. 11): «Dove
si troverà chi a Dio voglia servire gratuitamente? Di rado si trova
alcuno, tanto spirituale, che d'ogni cosa sia denudato. Un vero povero
di spirito e spoglio d'ogni cosa creata, chi lo troverà? se l'uomo abbia
dato ogni sostanza sua, non è ancor nulla. Se abbia fatto gran penitenza
è ancor poco. Se abbia imparato ogni scienza, n'è ancor ben lontano. Se
abbia gran virtù e fervorosa devozione, molto ancora gli manca; quello
cioè che sommamente gli è necessario. E che cos'è? Che, lasciato tutto,
lasci se stesso ed esca affatto da sè, e nulla ritenga d'affezione
privata. Fatto che abbia tutto, senta d'aver fatto nulla, e si riconosca
servo inutile. Allora veramente povero e nudo di spirito potrai essere,
e dir col profeta: _Umile e povero son io_».

[140] La sentenza trovasi in PUCCI, _Storia del vescovado di Siena_,
pag. 253.

[141] Edita nella _Scelta di curiosità letterarie_.

[142] _Hist. di tutte l'heresie_. Vol. IV, pag. 198. Quest'autore,
declamatorio quanto il Gioberti, par sempre armato dello staffile di
pedante per flagellar l'avversario, empio, frodolento, degno d'inferno,
bestemmiatore, scismatico, ecc.

[143] Ep. NICOLAI V, Lib. XXII, pag. 53.

[144] Ep. CALIXTI, Lib. XIV, pag. 255.




DISCORSO VII.

CROLLO ALL'ONNIPOTENZA PONTIFICIA. BONIFAZIO VIII E DANTE. CECCO
D'ASCOLI.


Quanto narrammo ci dà la ragione delle tante declamazioni che si fecero
contro Bonifazio VIII, e che la posterità raccolse alla cieca, e ripete
oggi ancora, malgrado un potente e sincero apologista[145]. Questo
pontefice assistette al crollo che al potere papale diede la prevalenza
dei re, non più solo per cessare la primazia che quello avea pretesa
sopra tutti i dominanti della terra, ma per restringerlo ne' singoli
paesi coll'astuzia, scassinando la base prima dell'autorità, il
rispetto.

La Chiesa ebbe un essere assoluto ed immutabile, come la fede su cui era
fondata; ma come unione visibile de' fedeli, era retta da un potere
visibile, il quale, concernendo la formale esistenza di essa, non poteva
essere che potenziale e progressivo. La predicazione e la fede furono
sempre quali sempre saranno: la podestà ne variò insieme colla società
dei fedeli, pur sempre attenendosi al cardine della fede, e mercè la
visibilità della Chiesa. Il potere di chi governa una società si
esercita a misura di ciò che tende a distruggerla: crescendo gli
attacchi devono crescere le leggi e le pratiche riparatrici. Nessuno
attentando al patrimonio della Chiesa primitiva, nessuna legge occorreva
per proteggerlo: il che non vuol dire che in san Pietro non esistesse la
facoltà di farla, nè che trascendessero i suoi successori col farne.
Dicasi altrettanto delle leggi e altri mezzi temporali, coi quali via
via la Santa Sede dovette tutelarsi, e che variò a misura de' bisogni,
fino a restringersi nella monarchia.

Forse che questa era dell'essenza sua? No, nè mai i romanisti lo
asserirono: ma lo svolgimento della società la portava; come l'ignoranza
comune e la comune barbarie portarono i pontefici a capo del civile
organamento, per la gran legge che attribuisce il governo ai migliori.
Qual vantaggio non fu quello di erigere, in mezzo alle potenze armate,
una che potesse obbligare senz'armi ad osservare la giustizia,
rispettare il matrimonio, mantenere i patti conchiusi coi popoli! Ciò
faceasi senz'armi, quasi senza possessi, perchè si credeva, e la
coscienza reggeva il mondo; mentre nell'età moderna, ridotta ogni cosa
alla materialità degli Stati forti, della coscrizione, dei tributi,
l'autorità pontifizia fu pur essa ridotta a ricoverare la sua
indipendenza dietro a un trono materiale, ad un esercito, al
riconoscimento degli altri Stati. Deporre i re perfidianti, sciogliere i
popoli dalla fedeltà verso il principe infedele, erano la vera e solida
costituzione d'allora; diritti che oggi si trasferirono alle società
segrete e alla ribellione[146]. Se queste non ne abusarono, imputino la
Corte pontificia d'averne abusato. Certo è bene che coll'eccesso spuntò
ella medesima le sue armi. Gli avversarj ben s'avvidero che il mezzo di
scassinare quell'autorità morale era lo scemarle il rispetto, e a ciò
contribuirono grandemente i Fraticelli, persone popolarissime, diffuse
tra la plebe, in grand'aspetto di moralità, di povertà, di
mortificazioni, e che poteano ripetere: «Ecco come ci maledice una Corte
ricca, disonesta, gaudente».

Bonifazio VIII comparve al tempo che la società del medioevo, la quale
della fanciullezza serbava tuttavia le ingenuità, veniva tratta nella
malizia, non ancora dalla dottrina e dal ragionamento, ma dai principi,
che le insegnavano a ricalcitrare contro quella tutela. Vedemmo come i
Federichi avessero tentato surrogare la loro alla primazia pontifizia:
quel tentativo spiacque ai re, che non voleano cambiar padrone, e perciò
fallì. Or ecco i re farsi innanzi a voler rendersi indipendenti dal papa
non men che dall'imperatore. Gli ajutò il disordine del _grande
interregno_, succeduto alla deplorata fine degli Hohenstauffen.

Per resistere a questi, i papi aveano dovuto appoggiarsi al perpetuo
antagonismo della Francia colla Germania; ma la Francia ne divenne
incomoda patrona, e i suoi re, dacchè sentironsi ingagliarditi,
rinegarono l'antica devozione per cui erano stati intitolati
cristianissimi, e massime dacchè quella corona venne a Filippo il Bello,
arguto in tutti i cavilli, a cui sa ricorrere chi vuol riuscire senza
esser rattenuto da moralità.

Lo ajutava la posizione del pontefice, piccolo principe in mezzo a
baroni ed a Comuni, che o colle prepotenze o coi privilegi impacciavano
l'esercizio della sua sovranità; e che trovavasi in contrasto con Carlo
di Napoli, il quale chiamato a salvar Roma e l'Italia dalla tirannide
degli Hohenstauffen, presto da vassallo era divenuto tiranno della Santa
Sede; sicchè, fra le petulanze aristocratiche dei dinasti, e la
democratica della plebe, era impacciato nella sua podestà, e i conclavi
stessi riuscivano tumultuosi. La Chiesa, che, nel conferimento delle
dignità, ripudiò sempre ogni riguardo a distinzione di natali,
attenendosi unicamente ai meriti personali, gemeva di vedere il
cardinalato e le nunziature affidarsi a taluni, cui unico titolo era
l'essere degli Orsini o dei Colonna o dei Savelli; case prevalenti in
Roma per armi e per clientele. Esse, con emulazioni prorompenti spesso
in guerra civile e in criminosi attentati, s'insinuavano nel concistoro
e nel conclave: trescavano a voglia anche nel santuario, e prepotevano
nelle cose ecclesiastiche, con tirannide peggiore di quella degli
imperatori del secolo precedente, perchè più immediata, e toglievano al
pontificato e al sacerdozio quella dignità che traggono dal rimanere
superiori alle mondane rivolture.

Dopo un di questi tempestosi conclavi fu eletto pontefice uno, cui la
rigida austerità rendea somigliante ai Fraticelli, Pietro Morone che,
sulla Majella, alto monte presso Sulmona, erasi proposto d'imitare i
solitarj della Tebaide; e che inventò un nuovo Ordine, detto de'
Celestini quando, col nome di Celestino V, egli fu portato papa. Ignaro
delle rinvolture di questa sciagurata prole d'Adamo, Celestino lasciava
deperire il papato fra gl'intrugli de' suoi e le prepotenze degli
avversarj, onde egli stesso abdicò, e gli fu surrogato Bonifazio VIII
(1294). N'ebbero gran dispiacere quelli che della santa debolezza di
Celestino traevano profitto, e non solo dichiararono illegittima
l'abdicazione sua e quindi l'elezione di Bonifazio, ma procurarono indur
Celestino a tornare sul soglio, e alzare tiara contro tiara. Fu dunque
forza circondarlo di cautele e rigori; ed allora eccolo dichiarato
martire, e persecutore questo Bonifazio VIII, già tiranno de' poveri
Fraticelli.

Bonifazio, de' Cajetani d'Anagno, da' suoi studj e dalla sua devozione
avea dedotto un elevato concetto dell'autorità pontifizia e della
santità del ministero. A tacere tante istituzioni che non si rannodano
al nostro tema, ordinò si celebrasse con rito più solenne la festa de'
quattro massimi dottori della Chiesa, Gregorio, Ambrogio, Agostino,
Gerolamo, «perocchè i lucidissimi salutari insegnamenti loro
illustrarono la Chiesa, la decorarono di virtù, l'educarono ne' costumi;
quai splendidi lumi sui candelabri nella Casa di Dio, dissiparono le
tenebre degli errori; la loro faconda favella, ispirata dalla grazia
celeste, schiude gli enimmi della Scrittura, scioglie i nodi, illumina
le oscurità, chiarisce i dubbj; e dai profondi e belli loro sermoni il
vasto edifizio della Chiesa sfavilla di gemme primaverili, e
dell'eleganza delle parole più gloriosa risplende»[147].

Vedendo ormai i re sottrarsi alla supremazia papale, e costituire i
regni indipendenti, e di rimpatto i popoli cercare contro la tirannide
altre garanzie che la tutela pontifizia, Bonifazio procurò da una parte
consolidare il diritto ecclesiastico, pubblicando un sesto libro di
Decretali (1298), e dall'altra rinfervorare la fede e la devozione
mediante l'istituzione del giubileo, che dovesse ogni cento anni
rinnovare l'affratellamento della cristianità alle soglie de' santi
apostoli. I cronisti non rifinano di stupire dell'immensa folla,
accorrente a Roma per quell'indulgenza, tanto che nuove porte dovettero
aprirsi nelle mura: parve miracolo che, fra genti così diverse, nessun
disordine nascesse, e che si potesse provederle di vitto e di ricoveri.
Se i calcolatori meravigliarono al vedere, nella basilica di san Paolo,
cherici che notte e giorno co' rastelli raccoglievano i gittati denari,
bisogna non tacere che ducentomila pellegrini ciascun giorno aveano cibo
dalla providenza del pontefice, il quale pure sfoggiava tutta la pompa
delle cattoliche feste, e invitava Giotto, Oderisi di Gubio ed altri
nuovi pittori ad abbellire la sua basilica di pitture, mentre vi
s'ispiravano Dante e Giovan Villani.

Quanto più la supremazia papale era impugnata, Bonifazio più fortemente
la asseriva, come si può vedere sia in quel VI delle Decretali, sia
nella Bolla con cui riconobbe imperatore di Germania Alberto d'Austria,
sia nell'altra tanto rinfacciatagli _Clericis laicos_ (1296), dove,
lagnandosi che i principi invadessero i beni ecclesiastici, scomunicò
qualunque ecclesiastico pagasse, qualunque laico ne esigesse tributi,
prestito, donativo senza licenza della Santa Sede: dottrina affatto
conforme al diritto canonico, allora generalmente accettato, e più
specialmente al canone 44 del concilio IV Lateranense[148].

Ora Filippo il Bello, volendo dal lato suo attestare la indipendenza
regia, tassava gli ecclesiastici, gl'imprigionava, e dal suo clero fece
dichiarare quelle che poi intitolaronsi libertà gallicane, cioè
l'obbligo di quella chiesa di obbedire interamente al re, senza che il
papa potesse mettervi impedimenti[149].

Bonifazio VIII si oppose, e come protesta pubblicò l'altra famosa Bolla
_Unam sanctam_ (1302), ove pronunzia che la Chiesa, una, santa,
cattolica, apostolica, ha per capo Cristo e il suo vicario in terra; la
potenza spirituale, benchè conferita ad un uomo, pure è divina, e chi ad
essa resiste, resiste a Dio; la potenza temporale è inferiore
all'ecclesiastica, e dee lasciarsi da questa guidare come dall'anima il
corpo, e quando i re trascorrono gravemente, li può ammonire e ravviare;
ogni creatura umana rimane sottoposta al pontefice, nè ottiene salute
chi creda altrimenti. E decretava che imperatori e re dovessero
comparire all'udienza apostolica ogni qualvolta fossero citati, «tale
essendo la volontà di Noi che, Dio permettente, imperiamo a tutto
l'universo».

Era il grido di sbigottimento di un'autorità che civilmente vacillava. E
ne nacque lungo conflitto di cavilli, di villanie, infine di violenze.
Quel re appoggiossi ai baroni romani, a malcontenti, a fuorusciti, e
dicea loro: «Fate me senatore di Roma: io lascerò libera la Chiesa:
terrò il patrimonio di San Pietro, incaricandomi d'esigerne le imposte e
pagarne i pesi, e darò al papa un lauto assegno, qual basti al
rappresentante di Cristo». Indi procedendo mandò un suo cavaliere, il
quale a Bonifazio, ch'e' chiamava Malifazio, intimò un libello,
dichiarandolo falso, intruso, ladrone, nemico di Dio e degli uomini; e,
secondo lo spirito de' tempi, gli rinfacciava un cumulo di eresie,
ricalcate sul materialismo incredulo di Federico II. Quando e' l'ebbe
esposto al disprezzo, Sciarra Colonna concitò la turba a gridargli
morte; lo ingiuriò nella persona, lo schiaffeggiò; — il re di Francia
facea schiaffeggiare lui papa di ottantasei anni, e la plebe sedotta e
gli avvocati seduttori applaudivangli del tenerlo prigione: finchè il
popolo ravveduto lo liberò; e presto pianse sul venerato sepolcro di
esso (1303).

Nè però l'ira de' nemici si spense, e vituperò la memoria di lui, col
quale in fatto cessò il montare della potenza pontifizia; lo schiaffo
datogli segnò il discendere del papato civile; e perchè questo in lui
apparve personeggiato, Bonifazio trovasi più percosso, come avviene
all'ultimo ritegno d'ogni rivoluzione.

Il re di Francia comprese quanto vantaggerebbe di denaro e d'influenza
se rimovesse la santa sede da Roma per trasferirla nel suo paese, come
ai dì nostri divisava Napoleone. Nè ebbe troppa difficoltà a indurre il
nuovo pontefice Clemente V a collocarsi in Francia (1309), e da quel
punto cominciano quelli che gli Italiani qualificarono settantadue anni
di cattività di Babilonia.

Re Filippo era lieto, ma non pago della sua vendetta; insultato in vita
e spinto alla morte Bonifazio, anche dopo la tomba lo voleva disonorare,
piuttosto disonorare la potestà pontifizia, che in lui avea voluta
prostrare. A Clemente, sbigottito dai martirj del predecessore, mise
attorno tale assedio, che l'indusse ad abolir l'Ordine dei Templari, e
lasciargliene carpire le facoltà. Poi volle processasse Bonifazio di
eresia: e fu veramente dato questo scandalo da un papa che non risedeva
più in terra propria; e Clemente 13 settembre 1309 da Avignone
notificava ai presenti e ai futuri, qualmente re Filippo, per zelo di
fede e di pietà e per giovare alla Chiesa, avesselo pregato d'ascoltare
alcuni signori, che asserivano Bonifazio esser morto eretico, e
doversene condannare la memoria: per quanto gli pesasse il credere ciò,
pure, essendo l'eresia il peggiore dei delitti, viepiù detestabile per
la persona che n'era accagionata, nè dovendosi lasciarlo senza esame,
assegnava il tempo a quei testimonj di comparire e deporre.

Se si fosse dichiarato eretico un papa, cioè interrotta la successione
apostolica, Filippo avrebbe assicurato il trionfo della forza sul
pensiero, dei governi sulla Chiesa, talchè ormai i re avrebbero potuto
quel che voleano. Adunque la cristianità indipendente reclamò contro la
scandalosa procedura: eppure in pieno concistoro disputarono accusatori
e difensori, imputando Bonifazio d'essersi mostrato avverso a re Filippo
in tutte le sue costituzioni, e inoltre ateo, e contaminato di tutte le
conseguenze di tale dottrina; in occasione del giubileo avere detto agli
ambasciadori di Lucca, di Firenze, di Bologna non doversi credere
l'immortalità dell'anima, nè la futura distruzione del mondo, nè la
divinità di Cristo. L'enormità stessa delle accuse le palesa false: e
l'avere trovato chi le sosteneva attesta con quali arti le appoggiasse
re Filippo. Il quale, se lasciò per allora mandare l'accusa agli
archivj, ottenne una Bolla ove egli era dichiarato egregio difensore
della Chiesa in quanto aveva operato contro Bonifazio; resigli tutti i
privilegi tolti; ordinato che dai registri papali si cancellassero le
lettere pontificie avverse a lui; a Bonifazio non restò neppure la
pietà, che suole accompagnare le vittime della tirannide.

L'accenno che abbiamo fatto de' Templari, ci mena ad altra qualità di
eretici. Era quello un Ordine cavalleresco e religioso, istituito per
proteggere i pellegrini che visitavano il tempio di Gerusalemme. Vi
entravano i cadetti di grandi famiglie; ed arricchitisi d'eredità e di
commende, si diffusero per tutta Europa. Perduta Terrasanta, mancò il
principale esercizio di loro attività, e abbandonaronsi alle tentazioni
della giovinezza ricca ed oziante. Allora fu detto si costituissero in
società di eresia e di peccato; e poichè secretissime tenevansi le loro
iniziazioni, il vulgo vi suppose qualcosa di straordinariamente
scellerato. Fomentò l'opinione Filippo il Bello, e fingendosi zelatore
del buon costume per mettere gli artigli sulle immense loro ricchezze,
domandò al papa abolisse quell'Ordine. Arrestati a un tratto tutti i
cavalieri, processati colla durezza allora consueta, furono la più parte
messi a morte.

Le variissime accuse a loro apposte si possono ridurre a queste: che
rinnegassero la fede, bestemmiassero Cristo, Maria e i Santi;
calpestassero e deturpassero le croci; nel consacrare tacessero la
formola sacramentale; il maestro assolvesse i peccati, sebbene laico;
adorassero la testa di Bafomet, idolo sopra il quale assai si
fantasticò; e portassero cingoli benedetti dal contatto di esso:
usassero fra loro baci indecenti; peccassero contro natura; tutto
facessero con gran segretezza. Quest'ultimo fatto almeno era vero. È
abbastanza noto quel processo, condotto colla passione e in gran parte
coi modi, che nel secolo scorso fecero abolire un altr'Ordine ancor più
famoso e riviviscente; e duole che Clemente V e il XV concilio
ecumenico, tenuto a Vienna delle Gallie il 1311, vi assentissero.

In Italia si operò con maggiore umanità. Molti tribunali, come a Bologna
e Ravenna[150], li dichiararono incolpevoli. In Toscana aveano numerose
case, ed è vero che il papa nel 1307 scriveva agli arcivescovi di Pisa,
Ravenna ed altri che assumessero informazioni sui Templari, ma non che
s'adunasse per ciò un concilio a Pisa, come asserì il Tronci, dal 20
settembre al 23 ottobre 1308. Il processo contro i Templari di Lombardia
e Toscana fu fatto in Firenze e in Lucca da frà Giovanni arcivescovo di
Pisa, Antonio vescovo di Firenze, Pietro de' Giudici di Roma canonico di
Verona, i quali nel 1312 ne diedero al papa un ragguaglio, che
conservasi nella Vaticana, legalizzato da nodaro e testimonj[151]. Il
papa avea trasmesso cenventiquattro e più articoli, sui quali
esaminarli: e gl'inquisiti erano cinque a Firenze, uno a Lucca. Furono
esaminati senza le torture consuete in Francia, non perchè i tribunali
ecclesiastici non le usassero, che anzi in quel processo parlasi delle
deposizioni di sette altri fratelli di minor conto, le quali non pareano
attendibili, _licet, debito modo servato, eosdem exposuerimus
coactionibus et tormentis_. Inoltre gli accusati non doveano temere,
confessando, di andare al rogo siccome in Francia, atteso che qui li
giudicava un tribunale ecclesiastico, le cui pene erano il pentimento e
la ritrattazione. Ciò cresce credito alla loro deposizione, che giurano
aver fatta _non odio vel amore, parte, pretio vel timore, sed pro
veritate tantum_.

Delle accuse alcune ammettonsi generalmente; altre solo da alcuni, o per
casi e persone speciali, o soltanto come d'udita, o come d'uso di là dal
mare; sopratutto convengono quanto alla gelosissima secretezza dei
capitoli e alla bestemmia miscredente.

Se dunque gli scellerati processi fatti loro in Francia invitano a
crederli innocenti e vittime dell'avidità di Filippo il Bello, la calma
con cui procedette la Chiesa, i processi istituiti regolarmente in
Italia come in altri paesi, nel volger di molti anni, senza violenze,
lasciano supporre che molti de' Templari fossero rei, e che col re di
Francia mal si metta a fascio Clemente V, il quale, col sopprimere
l'ordine _non de jure sed per viam provisionis_, salvò individui
innocenti, e ne sottrasse i beni dalla principesca avidità, applicandoli
alla difesa di Terrasanta.

A ogni modo quest'era un sagrifizio ch'egli faceva alla paura di vedere
la memoria di Bonifazio VIII chiamata a un processo capzioso di che
Filippo era maestro: processo al quale predisponeva l'opinione Dante,
esecrando quel pontefice ben nove volte nella _Divina Commedia_.Questo nome del grande che ritrae l'austera fisionomia del medioevo, e
irradia i crepuscoli della rinascenza, ci porta a indicare coloro che il
poeta teologo, che il verseggiatore della scolastica vollero noverare
fra gli eretici, fosse per denigrarlo, fosse per trovare precursori ai
Protestanti del secolo XVI. Ed è vero che Dante rimprovera acremente i
pontefici; più d'uno ne relega nel suo Inferno, e nominatamente
Bonifazio VIII, non ancora morto. Quella collera che spesso invade i
grand'uomini allorchè si trovano sconosciuti o perseguitati, ispirò
l'esule ghibellino. E come tale, persuaso che la pace fra i piccoli
potentati non possa assodarsi se non quando tutti obbediscano a un
signore supremo, s'inviperiva contro coloro che reluttavano alla
dominazione dell'imperatore, come Pisa, Pistoja, Genova, la Lombardia;
Bruto e Cassio tormenta nel peggiore fondo dell'inferno con Giuda; in
paradiso vede preparato un trono per l'imperatore Enrico VII; la serva
Italia è ostello di dolore perchè non lascia che Alberto Tedesco
inforchi gli arcioni di essa; e a questo impreca perchè non viene a
vedere la _sua_ Roma che piange.

Col sentimento stesso avventasi contro i papi, benchè allora fossero
sconfitti e raminghi: e Bonifazio VIII che, favorendo Carlo di Valois
(1301), avea cagionato la cacciata dei Bianchi da Firenze, è preso ogni
tratto a bersaglio dall'iracondo fuoruscito.

In libri lodatissimi venne difesa la memoria di questo pontefice contro
le declamazioni del poeta[152]. Il vero è che Dante non combatteva tanto
la Corte romana quanto la democrazia; svelenivasi contro i nuovi tiranni
che aveano abbattuto i vecchi baroni, contro la gente nuova e di
guadagno ch'era prevalsa alla semenza santa delle stirpi conquistatrici;
combatteva insomma pel passato che crollava, sempre nell'intento di
surrogare alla delirante plebe il dominio de' migliori, de' sapienti.

E le sue invettive contro i pontefici, quando non siano da spirito di
partito e di vendetta, sono dettate dal desiderio di vedere la santa
sede così pura e splendida come meritava il posto di Cristo e di san
Pietro; doleasi che tuttodì si mercasse Cristo; che lupi rapaci, in
veste di pastori, si facessero Dio dell'oro e dell'argento; che
coll'abuso delle scomuniche si togliesse or quinci or quindi il pane che
il pio padre non serra a nessuno: che Caorsini e Guaschi s'inebriassero
del sangue di Cristo; benediva san Francesco d'avere ajutato a rimettere
la barca di Pietro sulla retta via[153]; sempre professa «riverenza alle
somme chiavi»: sa che al cielo non si va se non accogliendosi «dove
l'acqua di Tevere s'insala»: crede che Troja ed Enea e Roma fossero
preparazioni del «luogo santo ove siede il successore del maggior
Piero»[154]: e all'insulto che il re di Francia reca a Bonifazio VIII
freme perchè sia «Cristo catturato nel vicario suo, e rinnovellati
l'aceto e il fiele»[155]. Morto Clemente V, dirige una lettera ai
cardinali adunati in Carpentrasso, acciocchè eleggano un papa italiano
che ritorni a quella Roma, di cui perfino i sassi pareangli
venerabili[156].

Ed è comune agli Italiani d'allora questo sentimento d'indignazione
contro i papi che, trasferendosi in Francia, aveano legato la Chiesa
allo sgabello d'un re: note sono le invettive del Petrarca e i gemebondi
viaggi di Caterina da Siena: pare v'alludesse anche il Boccaccio[157]:
Cola di Rienzo non voleva abbattere il papato, anzi restaurarlo, e dal
carcere di Boemia scriveva ad Ernesto di Parbubitz arcivescovo di Praga,
com'egli non si tenesse che investito del potere legittimo dal pastore
supremo; avere assunta la podestà tribunicia per odio alla senatoria
oppressiva del popolo, e per cercare d'abbattere i baroni romani, e
ridur la città santa, ch'è capo del mondo e fondamento della fede
cristiana, in pacifica e sicura stanza dei papi. E Dante volea riforme,
ma capiva sarebbero sterili senza l'unità, sia teocratica, sia
imperiale; e l'uomo e il cittadino sottoponeva a un capo. Riprovava
insomma i pontefici perchè erano o li supponeva traviati; mancando, se
vogliasi, di rispetto, non di fede.

L'opinione di Dante poeta si accorda col suo concetto della monarchia,
da noi altrove indicato, e ch'egli espose in un'opera apposita[158].
Impero e Chiesa pretendevano essere istituzioni divine e necessarie: le
loro supreme funzioni sono accessibili a chiunque, purchè cristiano, nè
il papato, nè l'impero essendo ereditarj; e tutt'e due debbono le loro
cure all'intero mondo.

L'ordine religioso dunque e il politico costituivano due società,
entrambe universali, distinte ma non separate; e Dante, che, nel vedere
quegli incessanti cozzi dei piccoli Stati, era venuto nella persuasione
non potessero aver pace se non ridotti all'unità, cerca accordare i due
ordini per compiere l'opera sociale del cristianesimo: voleva ci fosse
un padrone supremo delle società umane, ma per dirigerle al progresso,
per tirare le conseguenze pratiche dai principj cristiani. L'imperatore,
nel concetto di Dante, doveva avere predominio sopra tutti i re, dunque
anche sopra il re di Roma: mentre allora Bonifazio VIII, e più Giovanni
XXII pretendeano a se medesimi l'autorità imperatoria, massime allorchè
fosse disputata.

Oh come dunque immiseriscono la quistione que' controversisti d'oggi,
che suppongono Dante contendesse al pontefice quel piccolo territorio
ch'è patrimonio suo temporale! Esclama egli contro Costantino, non
perchè lasciasse le Romagne al papa, ma perchè gli trasmettesse la
dignità imperiale, secondo asserivano le favole giuridiche del suo tempo
e le pretensioni guelfe; e più chiaramente nel libro III, capo 10 della
_Monarchia_ riprende esso Costantino d'aver lasciata ai papi la podestà
imperiale, questa non potendosi dividere: col che confuta i Guelfi, i
quali ne arguivano che le dignità non potessero riceversi se non dal
papa. Del resto egli esalta Carlomagno che, quando il dente longobardo
attentò alla Chiesa, la raccolse sotto le sue ale vincendo: e ognun sa
che Carlomagno fu l'assertore della sovranità temporale dei papi: esalta
la contessa Matilde, la più larga donatrice di beni ai papi. Non volea
dunque privarneli esso, bensì che gli adoprassero per Terrasanta e per
l'Italia, anzichè sciuparli con Caorsini e Guaschi, e intanto lasciare
deserto dai papi il giardino dell'impero. Pure per quel suo libro della
_Monarchia_, dove sostiene che l'imperatore non dipende dal papa se non
nelle cose spettanti al Foro interiore, Dante venne tacciato d'eretico,
non solo da qualche inquisitore, ma dal famoso giurista Bartolo[159]; da
cui lo difese sant'Antonino. Altri dappoi vollero farlo credere non solo
seguace, ma corifeo di opinioni ereticali. Duplessis Mornai, detto il
papa de' Calvinisti, ne addusse molte opinioni[160] non conformi al
cattolicismo, ma Coeffetau rispondendogli rifletteva che Dante riprovò
alcuni papi, non la dignità stessa. Il cardinal Bellarmino confutava un
libello, che nel secolo XVI erasi pubblicato da un Protestante col
titolo d'_Avviso piacevole dato alla bella Italia da un nobile giovane
francese_, ove Dante era dipinto come avverso alle istituzioni
cattoliche, o almeno all'autorità dei papi. Il famoso paradossista padre
Hardouin nel 1727 asserì che l'autore della _Divina Commedia_ fosse un
impostore, mascherato seguace di dogmi eterodossi. Il secolo nostro,
destinato a resuscitare tutte le stravaganze dei passati, ripetè quella
bizzarria, prima per bocca d'un erudito, poi di Ugo Foscolo[161] e di
Gabriele Rossetti[162], i quali, rifuggiti in Inghilterra, vollero
ingrazianirsi quegli ospiti, sostenendo che Dante volesse «riordinare
per mezzo di celesti rivelazioni la religione di Cristo e l'Italia», e
così additando un ascendente illustre alla gran negazione. Dietro loro
con multiforme erudizione e logica serrata Eugenio Aroux assunse che
tutte le opere di Dante sono un'esposizione ereticale, ed aspirazioni
rivoluzionarie e socialiste[163].

Il costoro concetto sarebbe che le scuole patarine non fossero mai
spente in Italia, ma vivessero in congreghe secrete, in una specie di
framassoneria, dove tramandavansi arcanamente certe dottrine, tendenti
alla libertà del pensiero e degli atti, a scassinare l'autorità della
Chiesa e de' governi. Il Rossetti gli aveva intitolati _Misteri
dell'amor platonico_.

La Chiesa cristiana era (a dir loro) divisa in due, allora appunto che
più integra ne pareva l'unità: il genio protestante passò di generazione
in generazione fino a coloro che altamente lo proclamarono nel secolo
XVI, quando non fu novità, ma manifestazione delle persuasioni de'
secoli precedenti. Anzi il _Veltro_ di Dante era una profezia, dove fin
le lettere stravolte esprimono il nome di Lutero. Doversi pertanto in
questo senso intendere tutta la poesia nostra, elevata così a
significazione sociale. E poichè non v'ha bizzarria che coll'ingegno non
possa sostenersi, il Rossetti fe un curioso pellegrinaggio traverso alla
letteratura patria con questo intendimento, in cinque volumi d'improba
fatica pretendendo mostrare che i poeti nostri non si perdevano dietro
la vanità di amori, siccome pare dalle loro rime, ma sotto
quell'apparenza celavano la ricerca di verità superne, e la donna che
fingeano vagheggiare non era Beatrice o Laura, ma la libera Chiesa: e
tutto ravvicinò ai riti massonici, che ormai non sono più un mistero
neppure ai profani.

Senza scendere a particolarità, la minima nozione d'estetica fa
repudiare un sistema, ove la poesia non sarebbe più ispirazione, ma
allusione; ove si celebrerebbero persone e vezzi mancanti d'ogni verità.
E ciò a qual fine? La moltitudine, cioè quella per cui si poeteggia, non
poteva intenderne nulla; gli iniziati soli gustavano queste allegorie;
ma a che pro, se già aveano ricevuta la rivelazione dell'arcano? E se
così profondamente coprivano il loro odio contro Roma, perchè poi volta
a volta lo rivelavano con aperte invettive? Sta bene che Dante chiami i
sani intelletti a mirar la dottrina che asconde sotto il velame de' suoi
versi; ma perchè dare fumo di queste allusioni se doveano restare
arcane? E se non osava proclamare il vero, come vantavasi poi d'avere
voce che «percoteva le più alte cime», e d'essere «non timido amico del
vero», e di sperare per ciò di conservare fama presso coloro che il
tempo suo chiamerebbero antico? Non meriterebbe invece di stare o coi
pigri «a Dio spiacenti ed ai nemici sui»[164] o cogli ipocriti che
stanno «nella Chiesa coi santi, ed in taverna coi ghiottoni?»[165].

Il signor Aroux ampliò il tema, supponendo di quell'eresia intaccata
tutta la cavalleria d'allora, e specialmente coloro che sopravvissero
dei Templari, i quali, attraverso ai secoli, giunsero ad istituire ai dì
nostri una nuova categoria di franchimuratori. Dalle fonti più varie
l'Aroux trae argomenti per sostenere che Dante volesse mostrare la
supremazia papale essere il regno visibile di Satana, in quella che è
_commedia del cattolicismo_. Per esempio, quando Dante dice che si dee,
per salvarsi, seguire il _pastore della Chiesa_, intendeva il capo di
quell'arcana religione, di cui era non solo adepto, ma apostolo[166].
Era cioè dell'Ordine dei Templari, e volea vendicare sui papi la
crociata contro gli Albigesi e la distruzione del Tempio. Ove si noti
che i Templari aveano ricevuto la regola loro da san Bernardo[167], e
Dante li nomina o accenna allora soltanto quando bestemmia Filippo il
Bello d'avere cacciato le mani avide nel Tempio senza decreto[168].

La parola _amore_ è la chiave di tutti que' misteri: Francesca non è più
l'amante di Paolo, bensì la chiesa protestante di Rimini, uno de'
focolaj dell'eresia. Il poeta, vinto da pietà per le dame antiche e i
cavalieri, i quali eransi dipartiti dalla vita ghibellina per inclinare
al cattolicismo, vede Paolo e Francesca, fedeli d'amore, leggeri al
vento per la facilità nel cambiare al vento guelfo, che li spinse a
seguire la Semiramide pontificia: il _re dell'universo_ è Alberto
tedesco, che, _se fosse amico_, darebbe _pace_ a Dante; il qual Dante si
fa _tristo e pio_, cioè ipocrita di papismo, per non esporsi ai
_martirj_ de' due amanti; il _disiato riso_ di Francesca — intelligenza,
baciata da Paolo — volontà, non significa che l'avidità con cui
l'iniziato raccoglie la dottrina dalla bocca della filosofia
razionale.....

Il sistema del signore Aroux non trovò assenso negli studiosi; in Italia
poi egli si lagna che nessuno vi avesse fatto mente, eccettuato me, che
gli diressi a stampa una lettera, dov'egli riconosce non solo
un'amichevole cortesia nella contraddizione, ma qualche argomento cui
non valeva a ribattere. E a chiunque abbia senso del bello domandiamo se
sia possibile mai formare un poema, e così sublime, ove dovesse sempre
intendersi diverso da quel che si legge. Dante scrive _donare_, e deve
leggersi _dona re_; le verità più austere sulla Trinità, le confessioni
più esplicite dell'autorità del papa, _vere clariger regni cœlorum_, che
_secundum revelata, humanum genus perducit ad vitam æternam_; le lodi a
san Bernardo, a san Domenico, sono finzioni e ironie: i commenti fatti
nel _Convivio_ alle canzoni vanno applicati alla _Divina Commedia_; la
distinzione de' linguaggi nel _Vulgare Eloquio_ esprime distinzione di
partiti e credenze, e con queste chiavi Dante commentò se stesso in
modo, che i Guelfi intendessero una cosa, i Ghibellini l'opposta. E
tutto ciò nel poeta che vantavasi.

      Io mi son un che, quando
    Amore spira, noto, ed in quel modo
    Ch'ei detta dentro, vo significando.

Certamente l'Alighieri serba quella scienza moderata che non presume
spiegare tutto; non dubita della teologia, come neppure della filosofia;
crede alla forza del sillogismo, agli artifizj della scolastica per
raggiungere la verità; ammira la sapienza di Dio e la provvidenza,
anzichè abbandonarsi alla scienza stanca e disillusa che, non credendo
più nulla, a nulla conduce. Rimproverato ai Cristiani di non acquetarsi
alle ragioni, giacchè, se avessero potuto sapere tutto, non era mestieri
della rivelazione[169], fa la più esplicita professione di fede davanti
a san Pietro prima d'entrare nell'empireo[170], e sa che per giungere
alla salute ci vuol di credere al vecchio e al nuovo Testamento, e
all'interpretazione che ne dà la Chiesa[171].

V'è di più: egli riprova esplicitamente l'eresia: a «quei che presumono
contro la nostra fede parlare», grida: «Maledetti siate voi, e la vostra
presunzione e chi a voi crede»[172]: inneggia san Domenico «che negli
sterpi eretici percosse»: nell'inferno vede le arche infocate piene di
eretici. Forse erano gente che, in opposto della vita penitente e
ascetica d'allora, cercavano i godimenti e l'oblio: ed erano intitolati
Epicurei. La loro sètta era molto diffusa in Firenze nel 1115 e 1117,
sotto i quali anni Ricordano Malaspini e Giovan Villani attribuiscono i
ricorrenti incendj a giudizio di Dio contro la serpeggiante eresia: e il
Villani dice altrove che i Patarini erano «epicurei per vizio di
lussuria e di gola, che con armata mano difendevano l'eresia contro i
buoni e cattolici cristiani».

Dante colloca Federico II nell'inferno tra gli eretici con _più di
mille_, e tra essi Farinata sommo cittadino e Cavalcante Cavalcanti gran
dotto, e padre del suo amicissimo[173]. Del primo, il commentatore
Benvenuto da Imola riferisce che credeva il paradiso non doversi cercare
se non in questo mondo; l'altro asseriva che uomini e bestie finiscono
al modo eguale (_unus est interitus hominis et jumentorum_), e anche il
Boccaccio ce lo dipinge che «alcuna volta speculando molto astratto
dagli uomini diveniva; e si diceva tra la gente vulgare, che queste sue
speculazioni erano solo in cercare se trovarsi potesse che Iddio non
fosse».

Al tempo di Dante erasi così lontani dal supporlo eretico, che
l'intitolavano _Theologus Dantes, nullius dogmatis expers_: dopochè morì
avvolto nel sajo di san Francesco, non che un legato pontifizio avesse
_intenzione_ di disperderne le ossa, queste riposarono benedette in
chiesa, dove un legato pontifizio gli eresse un mausoleo, più benigno a
lui che non la patria: subito si istituirono cattedre per ispiegarlo, e
spesso in chiesa: ed era spiegato al concilio di Costanza, e frà
Giovanni da Serravalle, minorita, a istanza de' prelati ivi raccolti, lo
tradusse in prosa latina con commenti: nelle Logge Vaticane fu dipinto
tra i padri della Chiesa; la sua effigie pendette a Firenze in Santa
Maria del Fiore, come ai dì nostri vi fu messo sulla facciata di Santa
Croce. Quando nel 1865 la radunata Italia volle celebrare il VI
centenario della nascita di esso, l'iracondia da cui è ossessa la
rivoluzione nostra volle palesarsi col celebrare l'inimicizia di Dante
pei papi e per la religione. Ma mentre il vulgo ufficiale e
scribacchiante diguazzava tra quel fango, i meglio pensatori e scrittori
d'Italia s'elevarono a rivendicare il vero, e a presentare in Dante il
poeta iracondo, accannito contro Bonifazio VIII personale nemico della
sua fazione, indignato contro gli abusi della Corte pontifizia, allora
oppressa dalla demagogia e dai re, ma pur sempre riverente alle somme
chiavi, e attaccato a quella fede, che in Roma ha il centro e
gl'interpreti legittimi.

In relazione a quanto sponemmo nel capitolo precedente, noteremo come
l'inclinazione al misticismo fosse comune a Dante e a' suoi amici,
malgrado lo studio della filosofia e delle scienze naturali e della
politica: Dante sta a meditare sul sasso rimpetto a Santa Riparata:
Cavalcante fra gli avelli di Santa Maria Novella cerca se si trovasse
modo di negare Dio. Per Dante la filosofia era una scienza che vede
tutto in Dio, tutto da lui deriva e a lui riferisce; indaga il volere e
la parola di Dio; nella natura egli vede simboli del soprannaturale:
sotto tale aspetto guardò Beatrice «vestita di gentilezza, d'amore e di
fede»[174], col che seguiva l'andazzo del suo tempo, l'educazione
ricevuta, la complessiva tendenza della mente e dell'animo. Giovane,
pensa farsi frate, e muore con la cocolla di frate: al par de'
Fraticelli rimprovera i papi che si danno al lusso e alle cure mondane.
E già nella _Vita Nuova_ vedesi la trasformazione di Beatrice in
simbolo, finchè nella _Commedia_ quest'amor suo è convertito in
desiderio beatifico della somma verità che lo conduce a Dio, attraverso
la contemplazione de' tormenti e dell'espiazione.

Avversissimo a Dante si mostrò Cecco Stabili di Ascoli, che fu astrologo
di Firenze, e compose un poema intitolato _L'Acerba_, volendo indicare
un acervo o mucchio di cognizioni umane varie; poema filosofico nè bello
di poesia, nè ricco di dottrina, ove in cinque rubriche o libri, parlato
della scienza, nel sesto parla della rivelazione. La scienza ha secondo
i tempi, ma ripetutamente batte Averroè e la sua scuola: nella
rivelazione accetta affatto quel che la Chiesa, se non che qui pure
mescola ciò che predomina nelle altre parti, la magia e l'astrologia;
chiama «cieca gente e storpi intelletti» quelli che non conoscono il
linguaggio de' corpi celesti, nè sanno indovinare il futuro, che
sprezzavano l'astrologia, parlando «secondo il tempo antico»; credeva a
un genio familiare, detto Florone, a' cui responsi sostenea doversi aver
fede, sebbene talvolta inganni cogli oracoli suoi, come quando a re
Manfredi rispose, _Vincerai non morrai_.

Le quali e ben più estese follie espone a lungo non solo, ma pretende
persuaderle altrui; e lo fece a Bologna commentando la _Sfera_ del
Sacrobosco, e a Firenze mediante l'_Acerba_. Nel proemio all'esposizione
del Sacrobosco dice che «molti si promettono giudicare della vita e
della morte, e delle cose future mediante arti magiche, le quali sono da
santa Madre Chiesa riprovate vituperevolmente (_vituperabiliter
improbata_): e alle cinque scienze magiche, mantica, matematica,
sortilegio, prestigio, maleficio prevale l'astronomia, cioè la
rivelazione delle intelligenze mediante il cielo, al quale son note
tutte le cose». Dalla magia anzi deduce pruove della divinità di Cristo,
scrivendo: «Che Cristo fosse veramente figliuol di Dio ci è manifestato
da molte cose, e primamente per i tre magi, i quali furono i maggiori
astrologi che avesse il mondo, e seppero tutti i segni della natura».
Ciò nel trattato della Sfera, dove pone ancora generarsi ne' cieli
alcuni spiriti maligni, i quali, sotto l'influenza di certe
costellazioni, valevano ad operar cose meravigliose: sotto una di tali
costellazioni esser nato Cristo, perciò rimasto povero; mentre sotto
un'altra verrebbe l'anticristo, la quale lo farebbe ricco. E tutta
l'esposizione, come tutta l'_Acerba_, è un esaltamento delle varie guise
di magia.

Eppure Guglielmo Libri, grand'encomiatore di chiunque fu censurato dalla
Chiesa e viceversa, osa vantar quel poema come _una vera enciclopedia_,
e che «l'autore fu uomo dotto non solo, ma di elevati sensi, e sarebbe
omai tempo che gl'Italiani cominciassero a venerar la sua memoria,
vittima non della sola inquisizione»[175]. Eppure basta scorrer l'opera
di Cecco per convincersi come a torto e' gli dia merito di molte verità,
le quali esso o accenna confusamente o confuta. Tra quest'ultime è, che
la terra sia sostenuta da due forze, una che la tira, una che la
respinge, e che noi ora chiamiamo centripeta e centrifuga; ma Cecco
riprova altamente alcuni ascolitani e fiorentini che ciò sostenevano, e
che probabilmente erano Guido Cavalcanti e Dino del Garbo famoso medico,
i quali esso bersaglia. E se veramente Cecco fu medico, il merito
principale di quest'arte riponeva nel conoscere, per via delle stelle,
quali infermità sieno mortali, e quali no: altro motivo per cui esso
Dino gli si palesò avversissimo.

E contro Dante si svelenisce più volte Cecco, asserendo che andò
all'inferno e più non risalì, anzi _rimase nel basso centro, ove il
condusse la sua fede poca_; e confutandone le dottrine più rette intorno
al libero arbitrio dell'uomo, e accusandolo d'aver amato con desio una
donna, e lodato le virtù di un sesso, del quale egli non rifina di dir
ogni male, non eccettuando nessuna. Di rimpatto, esso pretende innovar
lo scibile, e per esso la vita umana nell'attuazione intellettuale,
morale, religiosa, professando il materialismo e il comunismo;
l'astrologia, le scienze occulte, con mille superstizioni e
fanciullaggini; insegnando, anzi esortando agli incantesimi; inveendo
contro chi non gli ammette[176].

Le magie e i sortilegi non erano spettanza dell'Inquisizione, siccome
leggemmo nella _Maestrazza_, se già manifestamente non tenessero alcuna
resia[177].

Tale appunto era il caso di Cecco. Giovanni Villani narra[178] che, nel
trattato sopra la Sfera, avea messo che per incantamenti sotto certe
costellazioni possono costringersi gli spiriti maligni a far cose
meravigliose; che l'influenze delle stelle portano necessità, ed altre
cose contro la fede. L'inquisitore lo riprovò, e gli fe giurare di non
adoprar più questo libro, ma esso l'usò di nuovo a Firenze, onde fu
preso dal cancelliere del duca d'Atene, allora dominante.

E un libretto contemporaneo, conservato in più biblioteche,
particolareggia come frà Lamberto da Cingoli, inquisitore in Bologna, a'
16 dicembre 1324 lo condannò perchè avesse scompostamente parlato della
fede, e obbligatolo a una confessione generale e a certe penitenze, gli
tolse tutti i suoi libri d'astrologia, e gli proibì di più leggere
questa scienza, e privollo dell'onor del dottorato e di qualunque
magistrato. Quel processo fu mandato a frate Acursio fiorentino de'
Minori Osservanti, a 17 luglio 1327, il quale citatolo, lo pronunciò
eretico, e lo rimise al braccio secolare, onde il dì medesimo fu fatto
bruciare. Della sentenza ecco le parti principali:

  Precedente la fama pubblica sparsa da molte persone degne di fede,
  ci venne all'orecchio che maestro Cecco, figliuolo
  dell'illustrissimo Simone Stabili da Ascoli, andava spargendo per
  la città di Firenze molte eresie; e quello ch'è cosa più brutta,
  dava a leggere per le scuole pubbliche un certo suo eretico
  libretto, fatto da lui sopra la sfera celeste, contro al
  giuramento altre volte da lui dato. Facemmo alla presenza nostra
  venire il detto Cecco: e nella esamina, ricevendo prima il
  giuramento di dire la verità, senz'altra strettezza o forza, ma di
  sua libera e spontanea volontà, disse e confessò:

  1º Come, essendo già stato citato e richiesto da frate Lamberto di
  Cingula, inquisitore nella provincia della Lombardia, confessò
  com'egli aveva insegnato per le scuole, che l'uomo poteva nascere
  sotto tale costellazione, che necessariamente sarebbe o ricco o
  povero, e simile: se Dio già non mutasse l'ordine di natura. 2º
  Che aveva con giuramento promesso al detto frate Lamberto di
  lasciare ogni eresia e credenza, e ogni favore degli eretici,
  massime degli astrologi, e osservare la fede cattolica, e che
  ricevette la penitenza. E che, dopo dato il giuramento e fatto la
  penitenza, poi che venne a Firenze gli fu domandato se, per
  scienza astrologica, si potea sapere la fortuna o disgrazia di un
  esercito o di un principe, e rispose che sì: perchè una cosa che è
  possibile, disse, si può comprendere per mezzo di una scienza. E
  confessò aver consigliato i signori non esser bene per ora
  combattere coi nostri soldati contro il Bavaro; ma che se li
  concedesse il passo, infino a tanto che, con vera scienza di
  astrologia si potesse pigliare il tempo e il giorno atto alla
  guerra. E disse credere che le predette cose si possono sapere per
  scienza di astrologia, e che non crede esser questo contro la
  fede. 3º Asserì che aveva fatto più profitto nell'astrologia, che
  alcun altro, da Tolomeo in qua. 4º Confessò, che, domandato da un
  Fiorentino che gli dichiarasse il libro dell'Alcabizzo, che tratta
  de' segni e cognizione de' segni, della natività degli uomini, e
  dello eleggere i tempi del comprare, del vendere, e degli altri
  atti ed esercizj umani, gli disse che aveva fatto un comento sopra
  detto libro, e che perciò procurasse di averlo. 5º Disse aver
  composto un libro sopra la sfera. Ora, le cose che si contengono
  in detto libro, non viste per detto inquisitore, sono contrarie
  alla natura e nimiche alla verità cattolica. Che cosa più eretica,
  e più a Dio e agli uomini infesta che dire, per la necessità de'
  corpi superiori e virtù delle costellazioni, come dice un tal
  libro, Gesù Cristo nascesse povero? Che Anticristo abbia a nascere
  da una vergine, e che abbia a venire duemila anni dopo Gesù
  Cristo, in forma di soldato valente, accompagnato da nobili, e non
  come poltrone accompagnato da poltroni? Qual maggiore eretica
  falsità che il porre l'ora, il luogo, la qualità della morte, le
  quali cose sono al tutto incognite al genere umano? E nelle azioni
  umane, col giudicare secondo la disposizione e operazione de'
  corpi celesti si toglie al tutto il libero arbitrio, e per
  conseguenza il merito e il demerito. E benchè egli al presente
  preponesse la divina potenza e il libero arbitrio, nondimeno è
  stato convinto per testimonj che hanno deposto contro di lui. E
  quando si avesse a oprare con tale supposizione, che cosa si
  potrebbe fare col libero arbitrio? Nè vengono scusati tali errori
  dicendo, che queste cose non procedono di necessità, dicendo. La
  scienza dimostra quello che tu pensi, che porti chiuso in mano.
  Perchè così in fatto suppone, e con le parole nega. Nè scusato
  debb'essere dicendo che crede non essere contro la fede pigliare
  il tempo, eleggere guerra, e simile; che sarebbe una ignoranza
  molto grossa, anzi un'opinione eretica. Il dire ancora i suoi
  scritti essere stati corretti per il detto inquisitore di Bologna,
  questo non è vero nè verosimile, anzi contrario, come apparisce
  per le proprie lettere dello stesso inquisitore. E posto che
  fussino corretti, egli se n'è servito ne' casi dove sono i
  maggiori errori. Nè debbe scusare che in fine delli detti scritti
  esprime che, se in quelli fossero alcune cose non ben dette, di
  rimettersi alla cognizione della santa Madre Chiesa; perchè in
  quella si sono trovate espresse eresie, scritte dopo aver giurato;
  e basta che una sola volta abbia ingannato la Chiesa; perchè
  questa protestazione è indirettamente contraria al fatto stesso, e
  l'aggrava maggiormente. E siccome non possiamo nè dobbiamo passare
  tali e tante cose fatte per lo detto maestro delli errori, in
  dispregio dell'Eterna Maestà e per lesione della fede cristiana,
  considerata la sentenza data per frate Lamberto contro di lui, e
  il giuramento ch'esso fece, e la penitenza che ricevè, della quale
  non si curando, dice non si ricordare; e viste le altre cose che
  dal medesimo inquisitore abbiamo ricevuto, e udito i testimonj e
  le sue confessioni, e datoli il termine per finirle, e scusarsi; e
  poichè nè fece alcuna scusa, nè fare procurò, e, nel giorno che
  seguiva detto termine, quelle raffermò di sua spontanea volontà, e
  disse di nuovo essere vere; conferita la cosa con prelati, e molte
  altre persone e dottori di legge, e consigliandoci doversi
  procedere alla sentenza, come cascato nella pena dell'inosservanza
  del giuramento dato di non attendere più all'eresia, e avuto sopra
  le predette cose nuovo parlamento con più e diverse persone,
  religiosi teologi, e con altri tanto chierici che laici,
  pronunziamo il detto maestro Cecco, eretico costituito in nostra
  presenza, essere cascato nell'eresia, nella quale con giuramento
  aveva già promesso di non cascare, e pertanto doversi dare e
  concedere al giudizio secolare. E così lo concediamo al nobile
  milite messer Jacopo di Brescia, con onore ducale vicario
  fiorentino, presente e accettante dell'ill.mo Cecco, per punirlo
  con la debita pena. E ancora il libro composto sopra la sfera,
  pieno di eresie e d'inganni; e un altro libro in volgare nominato
  l'_Acerba_ (dal qual nome ne segue, che non contiene in sè
  maturità alcuna, presupponendovi che molte cose che appartengono
  alla virtù e ai costumi nascono dalle stelle, e a quelle ritornano
  come a loro cause) e riprovando tutti i suoi ammaestramenti, senza
  dottrina composti, e dannando diversi, ordiniamo di abbruciare con
  detto Cecco. E così ordiniamo e comandiamo.

La condanna di Cecco non fu dunque per magia e astrologia: del che
troppe persone erano macchiate allora, eppur teneansi a servizio da
Comuni, da principi, da prelati. Bensì per eresie, e per esservi
ricaduto dopo la promessa. E per verità, studiando l'opera di Cecco,
vedesi ch'egli mirava a un innovamento della scienza, e per mezzo di
questa, a un innovamento della vita nell'intelletto, nella morale, nella
religione, e a ciò adoprava l'insegnamento, la conversazione, i libri.
La scienza sua nuova consisteva nella necessità universale e
nell'antivedere; le intelligenze erano le cagioni; loro organi le
stelle; ogni cosa sotto la luna aver effetti necessarj; tutto esser
fatato. L'uomo però, mediante la scienza, può costringere le
intelligenze a palesargli il futuro. Perchè questa nuova scienza
prevalesse, bisognava aver distrutta la verità razionale e la rivelata;
e Cecco lo faceva con una fermezza, che non si smentì neppur davanti al
rogo.

Insomma egli rappresenta la scienza naturale, contro la scienza
cristiana di Dante: e potrebbe anch'essere che i Fiorentini, i quali
vivo aveano cacciato Dante, morto il volessero vendicare perseguitando
Cecco suo detrattore: il che viepiù ci si rende probabile vedendo
principale avversario di lui Dino del Garbo. Anche l'Orgagna, nel
Camposanto di Pisa, lo dipinse nell'inferno. Pure il suo poema nel
principio del cinquecento fu ristampato ben diciannove volte; e il
gesuita Appiani ne fece un'insulsa difesa, pretendendo fosse
d'inappuntabile dottrina. Speriamo non si qualifichi egualmente quella
che noi stendemmo del poeta teologo d'Italia, contro o uno zelo
intemperante, o un'arguta miscredenza.


NOTE

[145] Nella bella _Storia di Bonifazio VIII e de' suoi tempi_ del padre
Luigi Tosti (1847), leggesi che «quest'uomo, vituperato da molti, non
può non ammirarsi da tutti, come ultimo sostegno di quel magnifico
pontificato civile, in cui questo, sponendo a luce nel seno dell'Italia
una civiltà forbita e gentile, sconosciuto, calunniato da' suoi figli,
stanco e doloroso si ritraeva a posare ne' penetrali santi ed
inviolabili della religione che informava». Libro V, in principio.

[146] Giuseppe Ferrari, nelle Lezioni sugli scrittori politici, riflette
che, cinque secoli più «tardi, un'altra dottrina s'impossessava della
Francia, e a nome della ragione reclamava pure il diritto di procedere
col terrore, di bandir la crociata, e di spodestare tutti i re della
terra».

[147] Ap. RAYNALDI al 1293, n. 55.

[148] Vedansene le prove in PHILIPPS, _Diritto ecclesiastico_, vol. III,
lib. I, § 138.

[149] Il Sismondi, caloroso protestante e accannito contro Bonifazio,
scrive che i Francesi «avidi di servitù, chiamarono libertà il diritto
di sacrificare persino le coscienze ai capricci dei loro padroni,
respingendo la protezione che contro la tirannide offriva loro un capo
straniero e indipendente.... I popoli dovrebbero desiderare che i
sovrani dispotici riconoscessero al di sopra di loro un potere venuto
dal Cielo, che li fermasse sulla strada del delitto.» _Storia delle
Repubbliche italiane_, c. 24.

[150] DE RUBEIS, _Storia di Ravenna_, lib. VI.

[151] De' processi in Toscana discorse ripetutamente all'Accademia
Lucchese monsignor Telesforo Bini, com'è a vedersi negli Atti del 1838 e
1845. I molti documenti, da cui raccolgonsi nomi di centosette Templari,
spargono gran luce s'un punto storico, molto dibattuto dopo la tragedia
del Raynouard.

[152] Oltre il Tosti suddetto 1847, vedansi varj scritti pubblicati pel
VI centenario di Dante.

[153] _Paradiso_ XI.

[154] _Inferno_ II.
Il chiarissimo filologo Bartolomeo Sorio lesse quest'anno
all'Istituto Veneto una memoria sopra il _Filicopo_ di Giovanni
Boccaccio, ove pretende mostrare che scopo di questo romanzo storico era
di esortare i principi Angioini al dovere che come feudatarj aveano di
accorrer a difesa del papa, ch'era stato costretto uscir di Roma ed
esulare ad Avignone; sicchè, com'ebbe dire nel Decamerone, Roma, già
capo del mondo, allora era coda.

Con quello stravagante e fin empio infrascamento di sacro e profano, ivi
racconta l'incarnazione del figlio di Giove, e come subì l'iniqua
percossa di Atropos, poi ritornato al padre, dopo spogliata di molti
prigioni l'antica città di Dite, mandò a' principi de' suoi cavalieri il
promesso dono del santo ardore. Segue la predicazione del vangelo nella
Spagna per opera del possente _Dio occidentale_, ch'è san Giacomo. «E in
te, o alma città, o reverendissima Roma, la quale egualmente a tutto il
mondo ponesti il tuo signoril giogo sopra gl'indomiti colli, tu sola
permanendo vera donna, molto più che in altra parte risuona, siccome
degno luogo della cattedral sede dei successori di Cefas. E tu di ciò
dentro a te non poco ti rallegra, ricordando te essere quasi la prima
predatrice delle sante armi; perciocchè conosci te in esse dover tanto
divenir valorosa, quanto per addietro in quelle di Marte pervenisti, e
molto più. Onde contentati, o Roma, che, siccome per l'antiche vittorie
più volte la tua lucente fronte ornata fu delle belle frondi di Penea,
così di quest'ultima battaglia (_religiosa_) con le nuove armi
trionfando, tu vittoriosamente meriterai d'esser ornata d'eternal
corona. E dopo i lunghi affanni la tua immagine fra le stelle sarà
allogata, tra le quali co' tuoi antichi figliuoli e padri, beata ti
troverai». Lib. I, num. 25 e seg.

[158] Lo studio della natura dell'impero e delle sue relazioni colla
Chiesa è di suprema importanza per intendere la storia del medioevo.
Perciò noi v'insistiamo. Su ciò versa un'opera recente dell'inglese
James Bryce, _The holy Roman Empire_. Oxford 1864.

[159] _Lege I de requir. reis_.

[160] _Mystéres d'iniquité_, pag. 419.

[161] Foscolo, _Discorso sulla D. C._ Londra 1823.

[162] _Sullo spirito antipapale che produsse la riforma_. Londra 1832, 3
vol. Già l'Aconzio (_Stratagematum Satanæ_, Lib. VIII) avea supposto
negli autori un linguaggio a due sensi. Il famoso scettico Bayle
conchiudeva: «Badate che Dante offre pruove e a quei che lo dicono buon
cattolico, e a quei che il negano».

[163] _Dante hérétique, revolutionnaire et socialiste, revélations d'un
catholique sur le moyen age_. Paris 1834.

_La Comédie de Dante traduite en vers selon la lettre, et commenté selon
l'esprit, suivie de la clef ou langage symbolique des fidèles d'Amour_.
Tomi 2. Paris 1856.

_Le Paradis de Dante illuminé_ a giorno; _dénouement tout maçonnique de
sa Comédie albigeoise_. 1855.

_Preuve de l'hérésie de Dante, notamment au sujet d'une fusion opérée
vers 1312 entre la Massènie albigeoise, le Temple et les Gibelins pour
constituer la Franc Maçonnerie, ib._

_Clef de la Comédie anticatholique de Dante_.

_L'Hérésie de Dante démontrée par Francesca da Rimini_.

_Les mystéres de la chevalerie et de l'amour platonique au moyen age_.
1858.

In senso opposto vedasi _Dante revolutionnaire et socialiste, non
hérétique_, par FERJUS BOISSARD, 1850.

[164] _Inferno_ III.

[165] _Inferno_ XXII.

[166] Come terrà questa regola quando Dante chiama i prelati _in veste
di pastor lupi rapaci_? e quando intima che _di voi, pastor, s'accorse
il vangelista_? e quando si lamenta sia usurpata _per colpa del pastor_
la giustizia di Firenze?

[167] Per esser conseguente, Lenoix (_Origine de la Francmaçonnerie_, p.
235) sostiene che san Bernardo era francomuratore.

[168]

    Veggio il nuovo Pilato sì crudele
      Che... senza decreto
      Porta nel Tempio le cupide vele.

[169]

    State contenti, umana gente, al quia;
      Che se potuto aveste veder tutto,
      Mestier non era partorir Maria.

[170] Beatrice dice a san Pietro.

          O luce eterna del gran viro
      A cui nostro Signor lasciò le chiavi
      Ch'ei portò giù di questo gaudio miro,
    Tenta costui de' punti lievi e gravi
      Come ti piace, intorno della fede
      Per la qual tu su per lo mare andavi. _Paradiso_ 24.

[171]

    Avete il vecchio e il nuovo Testamento,
      E il pastor della Chiesa che vi guida
      Questo vi basti a vostro salvamento. _Paradiso_ V.

[172] _Convivio_, Tratt. IV, c. 5. «Oh istoltissime e vilissime
bestiole, che a guisa d'uomo vi pascete, che presumete contro a nostra
fede parlare, e volete sapere, filando e zappando, ciò che Dio con tanta
prudenza ha ordinato. Maledetti siate voi e la vostra presunzione, e chi
vi crede».

[173] _Inferno_, c. VIII.

[174] Sonetti della _Vita Nuova_.

[175] _Hist. des sciences matem. en Italie_, tom. II, pag. 195 e 200.

[176] Vedi PALERMO nel Catalogo dei manoscritti della Palatina di
Firenze.

[177] Capo 91. Vedi qui sopra, a pag. 109.

[178] Lib. X, c. 41.




DISCORSO VIII.

L'ESIGLIO D'AVIGNONE. IL GRANDE SCISMA. CONCILJ DI COSTANZA, DI BASILEA,
DI FIRENZE.


Intanto nell'esiglio avignonese i papi succedevansi, sempre col
proposito di ritornare all'antica sede, ma sempre permanendone lontani.
Avignone, città libera del contado di Provenza, che poi fu comperata dal
papa, era preferita dai cardinali, perchè non si trovavano a fronte
d'una plebe riottosa come la romana, nè di tracotanti baroni: adagiatisi
colà come in domicilio stabile, ornarono di palazzi suntuosi la piccola
città, e al papa persuadevano dover lui preferire la Francia, centro
dell'Europa, meglio governata e quieta che l'Italia, più santa di Roma
perchè religiosissima la chiamava già Cesare, e i Druidi vi esistevano
prima del cristianesimo. Ma la prolungata assenza disgustava
gl'Italiani, soliti a bersagliare i papi finchè li possedono, ribramarli
appena perduti. E tanto più che, cessando i vantaggi, non cessavano gli
sconci; e i papi continuavano guerre per sottomettere popoletti riottosi
o signorotti ribellanti. Mentre le spese della Corte aumentavano, le
rendite d'Italia andavano facilmente distratte: i regni stranieri
ricusavano pagare i censi che sarebbero caduti a vantaggio della
Francia; sicchè la curia per ripiegare si riservava benefizj e annate,
moltiplicava commende e aspettative, e gli altri artifizj di fare
denaro. La cattolicità poi non riguardava come abbastanza tutelata la
necessaria indipendenza del suo Capo, dacchè esso viveva in una città,
libera sì, ma chiusa fra dominj altrui.

Roma principalmente non sapea darsi pace di tale vedovanza; sossoprata a
vicenda da una plebe irrequieta e da una faziosa feudalità, più non
aveva amministrazione, non giustizia; i palagi cadeano in ruina; le
chiese deserte si sfasciavano; il culto isquallidiva. I Romani volgean
dunque la memoria e il desiderio alle antiche magnificenze, e Cola di
Rienzo, fattosi tribuno del popolo, si propose di richiamare i papi a
Roma, e ripor questa a capo del mondo civile. Sono note le scene sue,
tra fiere e buffe; ripetute poi tante volte e in sì varj toni, che non
si osa nè riderne, nè vituperarle. Fatto è che, elevato un momento
dall'aura popolare, e con altrettanta prestezza abbandonatone (1347),
dopo repressi i nobili, citati i re e fino l'imperatore a venire a
ricevere i decreti del popolo romano, a stento fuggì a cercare ricovero
tra i Fraticelli di Monte Majella.

Il papa, rintegrata la sua autorità, mandò il cardinale Egidio Albornos
spagnuolo (1353) per «ispegnere l'eresia, reprimere la licenza,
procurare la salute delle anime, e rintegrare l'autorità della Chiesa
colla pace e colla guerra». In fatti egli si sottopose i varj Comuni, in
ciascuno de' quali avea fatto nido un tirannello; e raccolti a Roma i
deputati di tutti essi Comuni (1357), d'accordo con loro dettò una
costituzione.

Il dominio temporale non ha che vedere colla fede, e in conseguenza non
è soggetto di eresia, e noi già indicammo come avesse un'origine più
antica e più popolare di qualunque altro, e qual concetto se ne portasse
allora. Qui però ci cade di osservare come i papi, conforme alle idee
del medioevo, tanto diverse dall'assolutismo dello Stato, introdotto dai
moderni, esercitassero il dominio in unione col popolo, cioè colla
repubblica romana. Allorchè essi stettero lontani, questa prevalse a tal
segno, che Cola citava l'imperatore e gli elettori di Germania a
giustificare i loro titoli davanti al popolo romano.

Fu il cardinale Egidio Albornos che tolse a stabilirvi una vera
sovranità, a quel modo che allora diveniva generale: distrusse i
signorotti, recuperò le città, ben liete d'obbedire al pontefice
piuttosto che a tirannelli; e colle _Constitutiones Ægidianæ_ garantiva
molti privilegi, pure procurando, massime nella Marca d'Ancona,
assicurare il libero esercizio della sovranità mediante l'unità delle
provincie. Quelle costituzioni rimasero il vero diritto pubblico della
Romagna, furono stampate nel 1472, e dipoi con aggiunte varie: la Santa
Sede, uniformandosi alle idee principesche le quali andavano prevalendo,
s'ingegnava d'ampliare le sue prerogative, mentre le provincie
attenevansi gelose ai proprj statuti: sicchè la sovranità pontifizia
rimaneva piuttosto nominale al modo antico, anzichè dispotica.

Così s'andò fino alla rivoluzione del 1797, che spossessò i papi; poi la
restaurazione del 1814 li ripristinò. Gli avversarj del dominio
temporale si sforzano di provare che questo dominio esercitavano essi
sempre in dipendenza della supremazia imperiale. Rinneghiamo tutta la
storia, e concediamo ai realisti questo fatto. Ma il sacro romano impero
nel 1804 era cessato, e tutte le dominazioni da quello dipendenti
restavano dichiarate di piena autorità; ne' congressi del 1815 si
convenne che ogni signoria mediata cessasse, e la sovranità fosse piena
in ciascuno e indipendente. Anche i papi dunque rimanevano padroni
assoluti del loro Stato, a fronte ai re. A fronte ai popoli avrebbero
dovuto osservare i privilegi, che loro aveano conceduti e mantenuti da
antico. Ma questi erano stati cancellati dalle illimitate signorie degli
usurpatori, che avevano avvezzati all'incondizionato despotismo. I
restauratori poi non voleano, e massime in Italia, che esistessero
costituzioni e diritti scritti di popoli: nemici alla storia, come
chiunque vuole tiranneggiare. Imposero dunque al papa di farsi re
assoluto, come essi erano, e fu allora che il cardinale Consalvi, non
abborrente dalle idee nuove, fece dettare dal papa il _motu proprio_,
che sistemava l'amministrazione pubblica con aspetto di legge generale,
invece delle antiche molteplici e parziali; dal centro doveano partire
le nomine de' magistrati, gli editti, le leggi finanziarie; solo delle
moderne avanie non si volle imporre la coscrizione, che pure è
indispensabile per sostenere le altre.

Novissimo dunque era l'assolutismo in terra di papa, e quando Pio IX
iniziava e benediva il moto italiano, nella costituzione 14 marzo 1848
protestò di non fare che «riprodurre alcune istituzioni antiche, le
quali furono lungamente lo specchio della sapienza degli augusti nostri
predecessori»; e che «ebbero in antico i nostri Comuni il privilegio di
governarsi ciascuno con leggi scelte da loro medesimi, sotto la sanzione
sovrana».

Ecco una delle mille prove che la libertà è antica, e nuovo il
despotismo; se non che, perduto ogni senso morale e politico, oggi si
applica all'uno il nome dell'altra.

Quest'esiglio d'Avignone viene allegato, nelle odierne controversie, per
indicare la possibilità di assidere il papa altrove che a Roma. Chi ciò
desidera, non potrebbe scegliere nella storia esempio più sfavorevole,
tutti essendo d'accordo nel deplorare quell'età, e mostrar che i papi
non devono essere cittadini di paese altrui. Inoltre si avverta che il
papa era sempre il vescovo di Roma, non mai il vescovo d'Avignone o di
Peniscola, e teneasi fuori della sua sede per circostanze sciagurate.
Già sant'Ireneo diceva che «la Chiesa di Roma ha un primato, pel quale
tutte le altre devono accordarsi con essa nella fede». Talchè, anche
data al problema l'unica soluzione possibile, l'espulsione forzata del
papa da Roma, neppure d'un passo s'avanzerebbe la soluzione.

Ma tenendoci ai tempi di quell'esiglio, Roma altalenò sempre fra insania
demagogica e oligarchica arroganza, or ribelle al pontefice per
bizzarria, or sottomessagli per paura. Le baruffe invelenivano ancora
più dacchè i papi, non risentendone gl'incomodi, poco curavano sopirle.
I papi stessi sentivansi fuori di posto in una terra dove vestivano
aspetto d'un esule ricoverato, piuttosto che di sovrano dei re; e dove
prelati quasi tutti francesi davano alla Corte un'aria nazionale, ben
diversa da quella cosmopolitica che soleva in Roma. Più volte dunque
proposero di ritornare, ma o nol fecero, o per breve, e solo dopo
settantun anno e tre mesi la santa sede fu restituita di Francia in
Italia.

Queste miserie diedero nuova scossa alla maestosa unità cattolica,
preponderante nel medioevo. Se gl'Italiani favorivano alla Santa Sede
pel vantaggio che ne traeva il loro paese, eransene intepiditi dacchè
quella esulava; e gli stranieri trovavano più oneroso questo migrare di
tanto loro denaro a paese che non era considerato seconda patria di
tutti come Roma. I vescovi dall'assenza del papa pigliavano esempio per
allontanarsi dalle loro diocesi. La contesa coi frati Minori aveva resa
ostile alla Santa Sede la milizia sua più devota; e al vedere condannate
persone pie, cui sola colpa dicevasi l'eccesso della povertà, si
richiamavano le declamazioni d'Arnaldo di Brescia contro i possessi
ecclesiastici e la corruttela derivatane. Le nazioni eransi formate
attorno ai vescovi, donde l'assoluto potere ecclesiastico, come di padre
sopra i figliuoli. Costituitesi, ingrandite, vollero svilupparsi dalle
fasce della Chiesa per vivere di vita propria, compresero che il
temporale potea sussistere disgiunto dallo spirituale: onde alla società
senza limite di spazio surrogavano società parziali e distinte,
all'andamento generale le particolari destinazioni.

I tentativi di Bonifazio VIII per rintegrare la supremazia richiamando
in vigore le precedenti decisioni canoniche, destarono ne' principi
quella gelosia, che proviene mentosto da usurpazioni reali che da
temute. Alle immunità attribuite ai beni ed alle persone degli
ecclesiastici, i Comuni più non aveano rispetto, e proferivano decreti
sopra di essi, in onta agli anatemi del pontefice e de' vescovi. Quando
l'edificio sociale era impiantato sulla fede, ogni opposizione si
risolveva in eresia, e il pontefice per le sue prerogative, il clero per
le immunità offese lanciavano scomuniche e interdizioni. Ma se queste
aveano fiaccato l'orgoglio e la possa degli imperatori Sassoni e Svevi,
perdeano efficacia dacchè venivano prodigate per intenti mondani; i
Siciliani durarono ottant'anni in rotta colla Chiesa; i Visconti di
Milano se ne vendicavano col pesare viepeggio sugli ecclesiastici; gli
avvocati ergeano la fronte contro i papi, ai quali dianzi erasi
incurvata quella dei re.

Non per questo si rinnegava la Chiesa: i Patarini erano scomparsi
d'Italia o nascosti; il popolo amava le splendidezze del culto, se anche
non ne venerava l'austerità, e compiaceasi del papa e della Corte
pontifizia. Ma dacchè questa erasi trasportata in Avignone, i Guelfi non
meno che i Ghibellini la bersagliavano, quasi cessasse d'essere
cattolica cessando d'essere romana. Franco Sacchetti mercante
fiorentino, il Petrarca canonico, il Pecorone frate, e persone di grande
scienza e di celebrata santità avventavansi contro la Babilonia: i
malcontenti del governo temporale vituperavano i papi spirituali: di
Clemente V non è male che non si dicesse: Giovanni XXII fu tacciato
d'eretico sì pel suo litigio che dicemmo coi Fraticelli, sì per sue
dubitazioni sulla beatifica visione: cioè se le anime elette vedano Dio
nella sua maestà subito staccate dal corpo, o solo dopo il giudizio
finale.

Lodovico il Bavaro, eletto imperatore di Germania, era venuto in Italia
per la corona (1324), e poichè Giovanni XXII gliela ricusava, egli
ostentò non aver bisogno dell'autorità di esso. Il papa allora dichiarò
l'Italia sottratta alla giurisdizione imperiale, in modo che non potesse
mai più essere incorporata coll'impero nè infeudata. Di ripicchio il
Bavaro s'appella al Concilio, e prodiga le solite ingiurie al papa; il
papa dichiara lui scomunicato, e interdetti i paesi che gli obbedissero;
onde Lodovico, che, sostenuto dai Ghibellini, si era fatto coronare a
Roma, e avea nominato un antipapa, presto si trova isolato e decaduto.

Per sostenersi aveva egli adoprato non solo le armi, ma le dottrine.
Guglielmo Occam, scolastico nominatissimo, contendeva l'infallibilità
non solo al papa, ma anche al concilio universale e al clero; ai laici
in corpo competere il decidere definitivamente; contro il papa potersi
all'uopo usare anche la forza, o stabilirne diversi, un dall'altro
indipendenti. Marsilio di Mainardino da Padova, eloquente professore
all'Università di Parigi, insinuò a Lodovico che a lui spettasse
riformare gli abusi della Chiesa, giacchè questa è sottomessa
all'impero; «Ho visto (egli diceva) prelati, abati, sacerdoti, così
sprovvisti di dottrina, che non sapeano tampoco parlare secondo
grammatica. Quei che hanno visitato la Corte di Roma, la conobbero casa
di traffico, spelonca di ladroni; quei che non l'hanno veduta udirono
ch'è fatta ricettacolo di quasi tutti i ribaldi, e trafficanti nello
spirituale come nel temporale; non v'è che malvagità; nessuna premura di
acquistare le anime»[179].

Col mistico Ubertino da Casale egli pubblicò il _Defensor pacis_, ove
già s'incontrano le negazioni di Calvino rispetto all'autorità e
costituzione della Chiesa; la potestà legislativa ed esecutiva di questa
fondarsi sul popolo, che la trasmise al clero; i gradi della gerarchia
essere invenzione posteriore; Gesù non lasciò alla sua Chiesa verun capo
visibile, e Pietro avea preminenza tra gli apostoli soltanto per
l'anzianità; il primato consistere unicamente nel convocare concilj
ecumenici e dirigerli, purchè il papa vi sia autorizzato dal legislatore
supremo, cioè da tutti i fedeli o dall'imperatore che li rappresenta;
eguali essendo i vescovi, l'imperatore solo può elevarne uno sopra gli
altri, e a grado suo abbassarlo: a lui solo spetta l'istituire i
prelati, eleggere il papa, giudicare i vescovi, al modo che Pilato
giudicò Cristo; convocare i concilj e regolarne le deliberazioni: nè la
Chiesa può infliggere alcuna pena coattiva se l'imperatore non assente.
Altrettanto sosteneva Giovanni Gianduno di Perugia; sì poco sono moderne
le dottrine che subordinano la Chiesa ai governi[180].

Giovanni XXII in una Bolla riprova tali errori, e avendo citato invano i
due autori, li condannò coi libri loro. Teoriche altrettanto assolute vi
opponeano i curialisti; e col VI e VII libro delle _Decretali_ e colle
_Estravaganti_ erasi estesa per modo la competenza del fôro
ecclesiastico, che qualsivoglia lite poteva anche in prima istanza
essere portata al pontefice.

Agostino Trionfo d'Ancona, agostiniano, che dettò a Parigi, poi a
Napoli, dedicò a Giovanni XXII una _Somma della podestà ecclesiastica_,
dove, elevando la potenza papale colla Bibbia, il vangelo, i miracoli,
le leggende, da Dio immediatamente la deriva; superiore ad ogni altra
perchè giudica tutti, da nessuno è giudicata; come spirituale, così è
temporale, perchè chi può il più può anche il meno: è assurdo appellarsi
al concilio, giacchè questo non trae autorità che dal pontefice, il
quale unico può proferire sui punti di fede, nè altri può investigare
dell'eresia senz'ordine di esso. Come sposo della Chiesa universale,
tiene immediata giurisdizione sopra le singole diocesi. Al papa devono
obbedienza Cristiani, Ebrei e Gentili; egli, e non i vescovi, può
scomunicare; egli punire i tiranni e gli eretici anche con pene
temporali; di là della tomba estende il potere per via delle indulgenze.
Potrebbe scegliere di qualsiasi paese l'imperatore, senza ministero
degli elettori, o renderlo ereditario: l'eletto dev'essere da lui
confermato e professarsegli ligio, e può da lui essere deposto: tutti i
re sono tenuti obbedire al pontefice, dal quale traggono la potestà
temporale: a lui può appellarsi chiunque si sente gravato dal principe:
e i principi egli può correggere per peccati pubblici, deporli anche,
istituire un re di qualsiasi regno: gli imperadori non donarono il
dominio ai papi, ma lo restituirono: Gesù Cristo dicendo che il suo
regno non è di questo mondo, intendeva del mondo vecchio, non del
rigenerato: il potere temporale deve stare unito allo spirituale perchè
l'uno serve di mezzo all'altro: rendere a Cesare ciò ch'è di Cesare vuol
dire permettere che l'imperatore eserciti la giurisdizione, sempre in
dipendenza dal papa: quanto alla povertà, Gesù Cristo possedea vesti,
viveri, denaro, con cui pagava il tributo[181].

Così procedendo, non c'è atto, non c'è abuso che non giustifichi.

L'esagerazione è sintomo di autorità minacciata; ma realmente declinava
ne' popoli lo spirito di soggezione. Di intromettersi nelle cose
ecclesiastiche avea troppi pretesti l'autorità secolare, quando la santa
sede, fatta ligia ai re, non valeva a frenare la corruzione fastosa de'
prelati, i quali sotto la stola mantenevano le abitudini dell'educazione
secolaresca e il lusso sfrenato delle famiglie signorili. Ned altro
testimonio ne voglio che il concilio Lateranense III, il quale,
avvisando i prelati quanto disdica il camminare con treno sì numeroso, e
il consumare in un pranzo l'intera annata della Chiesa che visitano,
impone ai cardinali s'accontentino di quaranta o cinquanta vetture, gli
arcivescovi di trenta o quaranta, i vescovi di venticinque, gli
arcidiaconi di cinque o sette, di due cavalli i decani; tutti poi vadano
senza cani da caccia nè uccelli. Per mantenere questo fasto profano
accumulavansi fin quaranta o cinquanta benefizj in una sola mano; e
vuolsi che Benedetto XII proponesse ai cardinali, se rinunziassero
all'averne più d'uno, assegnare loro centomila fiorini d'oro di rendita
e metà delle entrate dello Stato pontifizio; e ad essi non parvero
abbastanza.

La corruzione scendeva grossolana nel clero minore, dove ignoranza,
venalità de' sacramenti, comune l'ubbriachezza, sfacciata la libidine:
nelle chiese e ne' conventi si stabilivano bettole e giuochi; le monache
uscivano a volontà dai monasteri: trafficavasi di grazie, dispense,
perdoni. Degli antichi Ordini religiosi rilassavasi la disciplina, e
perfino in quel Monte Cassino, che già allora avea dato ventiquattro
papi, ducento cardinali, milleseicento arcivescovi, ottomila vescovi,
molti santi, i monaci vestivano sfoggiato, abitavano comodi,
riservavansi peculj particolari, anzi riceveano dal convento una
prebenda, colla quale vivere in case secolari.

Ai conforti del pio Marco, parroco in Padova, Luigi Barbo tolse a dare a
quell'Ordine regole più severe, che presto si estesero a Pavia, Milano e
più da lungi.

Il beato Giovanni Dominici fiorentino, oratore famosissimo, restaurò la
vita regolare in Italia e in Sicilia fra i Domenicani, infervorato da
Chiara de' Gambacurti, e ajutato da Raimondo da Capua, dal beato
Marconino di Forlì e da altri. A Siena Bernardo Tolomei fondava gli
Olivetani; Giovanni Colombino i Gesuati; Pietro Gambacurti di Pisa gli
Eremiti di san Girolamo, gli Eremiti di Fiesole il beato Carlo dei conti
Guidi.

Diedero odore di gran santità sant'Andrea Orsini, Bernardino da Siena,
Vincenzo Ferreri. Giovanni da Capistrano napoletano, convertitosi in
carcere, ispirava compunzione, scrisse dell'autorità del papa, e fu
apostolo d'una crociata contro Maometto. In tutti questi e in altri si
fanno sentire gemiti per la depravazione della Chiesa.

Urbano VI avventatosi a riformarla di colpo, vietò ai prelati d'usare a
tavola più d'una pietanza, egli stesso dandone l'esempio; minacciò non
solo i simoniaci, ma chiunque accettasse doni, e fe credere di volere
fermamente rimettere a Roma la Corte. Di ciò indispettiti, la più parte
de' cardinali separaronsi da lui e protestarono non era stato eletto
liberamente, ma sotto la costrizione del popolo romano tumultuante, e
gli sostituirono Clemente VII ginevrino. Parte della cristianità accettò
l'uno, parte l'altro papa; donde comincia il grande scisma, con una
doppia serie di pontefici paralleli.

Qual era il vero?

Personaggi di senno e santità grande parteggiarono per l'uno e per
l'altro; pruove in favore addussero questi e quelli, per modo che può
sostenersi la buona fede d'entrambe le parti. Ma per mezzo secolo fu
scissa la cristianità fra due campi ostili, fra pontefici che
rimbalzavansi accuse e taccia d'intruso e d'eretico. Ne restavano divise
le nazioni; divisi i cittadini; divisi gli scolari d'ogni Università, i
monaci d'ogni convento, i membri d'ogni famiglia; e da per tutto dispute
e collisioni fino al sangue; due vescovi, eletti dall'uno o dall'altro
pontefice, si contendevano la medesima sede; abborrivansi le messe degli
uni o degli altri. I due papi per procacciarsi partigiani riconoscevano
un re diverso, scialacquavano privilegi, connivevano a traviamenti e
usurpazioni, spoverivano il basso clero col lasciare trascendere l'alto;
questo riservavasi le migliori grazie e le commende e i benefizj,
dandole in appalto a persone dappoco, mentre i curati erano fino ridotti
a mendicare. Ciascuno insomma era ricorso a mezzi dissonanti da quelli
dell'apostolato: Bonifazio IX lasciò trafficare delle indulgenze e del
suffragio ai morti, pretendeva le annate dei vescovi eletti, a denaro
permetteva di accumular benefizj; Giovanni XXIII ebbe accusa di cavare
oro dalle medesime miniere, e moltiplicarlo colle usure.

Le piaghe del papato, come il cadavere di Cesare, furono allora esposte
agli occhi di tutti, invelenite dalla collera de' nemici non meno che
dalle ingiurie palleggiatesi fra' cardinali e pontefici rivali, che, per
non disgustare la loro fazione, erano costretti rassegnarsi a minacce, a
importunità, dissimulare e simulare, intrigare, congiurare, promettere,
concedere; infine guadagnare tempo fingendo di desiderare una
riconciliazione, di cui aveano in mano il mezzo; e compromettendo
un'autorità che si fonda interamente sulla virtù e sull'opinione.

Questo scapitare della santa sede nella venerazione, cresceva baldanza
a' principi di sminuirne l'autorità, ai dotti di chiamarla a severo e
passionato esame: le satire acquistavano peso quando uscivano dalla
bocca de' pontefici stessi, e portavano ad immediata applicazione.

Pertanto il dubbio filtrava nei cuori più sinceri; l'indifferenza ne'
più generosi, la disperazione ne' più robusti: e principi, Università,
giureconsulti, teologi, disputavano sui mezzi di ripristinare l'unità.
Il più ovvio sarebbe stato un concilio generale: ma poichè il convocarlo
attribuivasi da secoli al papa, a qual dei due competeva? Si dovette
ripiegare con sinodi particolari; ma che? oltre i due papi, v'ebbe fin
tre concilj.

Intanto che nel mondo cristiano perdevasi l'unità che n'è l'essenza,
Bajazet granturco stringeva Costantinopoli, aveva invaso l'Ungheria, e
la Polonia; e i Tartari, sotto il terribile Tamerlano, minacciavano
all'Europa le devastazioni che aveano recate all'Asia.

Gli animi, sgomentati fino alla disperazione, si volgeano a Dio, da lui
solo aspettando il termine a tanti guai. Già nel 1260, in occasione di
gravi sventure, s'eran diffusi per Italia i Flagellanti: compagnie
devote che, dietro a un crocifisso, passavano di paese in paese,
gridando misericordia e pace e penitenza, e traendo infinita gente,
intere città e provincie. Pare fossero primi i Perugini: trentamila
Bolognesi arrivarono così a Modena; alcuna volta crebbero fino a
centomila; e cercavano por rimedio agli scandali, alle discordie, alle
usure colla preghiera, la macerazione, la predica. Era una grande pietà
come quella de' frati Minori; erano innamorati della penitenza, come
questi della povertà, e come questi trascesero. Perocchè, oltre i
disordini inseparabili da tanto aglomeramento di persone, convertironsi
in setta ereticale, predicando che la remissione de' peccati non
otteneasi se non coll'appartenere un mese almeno alla loro compagnia;
confessavansi tra loro, sebbene laici; vantavansi d'operare miracoli e
cacciare demonj. Mentre dunque al cominciamento i principi e i prelati
li favorivano, dappoi li vietarono; i Torriani non meno che gli Estensi,
Manfredi di Sicilia al par dei Comuni, eressero forche se osassero
avvicinarsi[182].

Non per questo cessarono: e nel 1334 frà Venturino da Bergamo menavasi
dietro più di diecimila Lombardi, ricevuto a guisa d'uomo divino; e con
grandi limosine. Cresciuto a forse trentamila seguaci, e vaticinando
mali futuri, passò a Roma, poi anche alla Corte d'Avignone sperando
ottenerne grandi indulgenze; ma al papa sembrò scorgervi ambizione o
leggerezza, e frà Venturino fu messo al tormento e in carcere: donde poi
mosse colla crociata, e morì a Smirne.

Quella divozione rinfervorò nel 1399, d'Irlanda varcando in Inghilterra,
in Francia, poi in Piemonte; e i Flagellanti da una parte per Lombardia,
dall'altra per Genova voltarono su Roma. Erano donne, fanciulli, vecchi,
cenciosi, ricchi, dotti, imbecilli alla mescolata, con abiti strani come
suole la folla; giunti in una terra, intonavano lo _Stabat Mater_, il
_Miserere_, le _Litanie_, visitavano le chiese, riceveano alloggio e
cibo dalla carità, poi lasciati gli stanchi, e assunta nuova turba,
ripigliavano il pellegrinaggio[183].

Chi non vede quali disordini potesse addurre questa incondita pietà,
mentre non riparava a quelli cagionati dalla scissura della Chiesa?

Mentre i pii gemevano e pregavano, i diversi dal disordine esterno
passavano a criticare l'intima verità della Chiesa; si spargeano libri e
sermoni critici, anche in lingua vulgare[184]; Bartolino da Piacenza
verso il 1385 pubblicò alquante tesi legali sul modo di trattare il papa
qualora apparisse negligente, inetto a governare, o capriccioso in modo
da ricusare il consiglio dei cardinali (com'era il caso di Urbano VI); e
conchiudeva potere quelli mettergli de' curatori, al cui parere
foss'egli obbligato attenersi nello spacciare gli affari della Chiesa. I
roghi non bastavano a reprimere gli eretici in Francia; i Valdesi
pigliavano ardimento fra le Alpi, e Gregorio XI movea lamento perchè
dalle valli subalpine si propagassero, e discesi in Piemonte, avessero
trucidato un inquisitore a Bricherasio, uno a Susa[185].

Profittando di questa depressione, Carlo IV emancipò l'impero dalla
dipendenza papale, e i Francesi, colla prammatica sanzione di Bourges,
restrinsero i diritti pontifizj. In Inghilterra Giovanni Wicleff aveva
impugnato le indulgenze, la transustanziazione, la confessione
auricolare, domandato la secolarizzazione degli Ordini regolari e la
povertà del clero. Girolamo da Praga portò i libri di esso in Boemia,
dov'ebbero effetti più gravi, perocchè Giovanni Huss, che già aveva colà
alzato la voce contro la depravazione del clero, vi attinse argomenti
teologici e ardimento a proclamarli. Essendo poi venuti alcuni monaci a
spacciarvi indulgenze, e avendo l'imperatore proibito il sacrilego
traffico, si pigliò baldanza a declamare, in prima contro l'abuso, poi
contro le indulgenze medesime. Il popolo ascoltava avidamente; gli
studenti boemi se n'infervoravano; le quistioni religiose prendevano
colore politico d'aborrimento ai Tedeschi e d'aspirazioni repubblicane;
lo sparlare dei papi pareva indizio di ragione più elevata e di
carattere più franco, e se ne faceva argomento da piazza non meno che da
scuola, dove i professori fra la gioventù inesperta seminavano un vago
desiderio di sottrarsi ad ogni autorità.

Tante passioni, tanti errori, eppure fu ancora alla Chiesa una che la
cristianità si ricoverò; e sotto al manto del pontificato. Di questo non
erasi mai impugnata l'unità; benchè restasse incerto chi ne fosse
l'investito; disputavasi del possesso e dell'esercizio dell'autorità; ma
non dell'autorità stessa. E più erano ulcerate le piaghe, più speravasi
ne' rimedj che v'apporrebbe un concilio, che inoltre rannoderebbe i
principi cristiani per respingere la sempre crescente minaccia degli
Ottomani.

L'imperatore Sigismondo, fisso in animo di ricondur la Chiesa all'unità,
ottenne si convocasse il concilio a Costanza, città imperiale sulla riva
occidentale del bel lago che divide la Svevia dalla Svizzera. Assai
principi, signori e conti v'intervennero; si numerarono fino
cencinquantamila forestieri, fra cui diciottomila ecclesiastici e
ducento dottori dell'Università di Parigi: ma insieme trecenquarantasei
commedianti e giullari, settecento cortigiane, trentamila cavalli; e fra
lusso e tornei e sfide i gaudenti menavano baldorie, mentre i pii
oravano, i dotti preparavansi a lizze dialettiche.

Ma un'assemblea di tanta importanza, fino dal principio reluttò ai modi
sagaci, con cui gl'Italiani e il papa tentavano dominarla[186]. Mentre
la Chiesa nella sua universalità non distingue popoli, ed estima ciascun
uomo pel proprio valore, qui divisero il concilio in camera tedesca,
italiana, francese, inglese, spagnuola, le quali deliberassero
distintamente; mirando con ciò ad elidere la superiorità degli Italiani.

Tre papi sedeano allora; Giovanni XXIII, Benedetto XIII, Gregorio XII, e
vennero indotti a rinunziare (1417) terminando così uno scisma, che fu
la maggiore prova a cui la Chiesa andasse esposta[187].

Bisognava surrogare un pontefice degno. Sigismondo voleva che, prima
d'eleggerlo, si riformasse la Chiesa, per timore che il nuovo non
fallisse alla promessa; ma gl'Italiani incalzarono perchè prontamente si
eleggesse: e la scelta cadde su Ottone Colonna, che nominossi Martino V.
Sigismondo aveva preveduto giusto; poichè Martino trovò modo di rinviare
d'oggi in domani le chieste riforme, logorando il tempo in divisamenti o
in condiscendenze secondarie.

Il concilio, ancor prima della creazione di Martino V, avea condannato
le seguenti proposizioni:

«È contro la sacra scrittura che persone ecclesiastiche abbiano
possessi.

«I signori temporali possono ad arbitrio togliere i beni temporali alla
Chiesa, quando i possessori pecchino abitualmente, non solo attualmente.

«È contro la regola di Cristo l'arricchire il clero.

«Silvestro papa e Costantino imperatore errarono coll'impinguare la
Chiesa.

«Il papa con tutti i cherici sono eretici perchè possedono, e così quei
che glielo consentono.

«L'imperatore e i signori secolari furono sedotti dal diavolo perchè
dotassero di temporalità la Chiesa».

Ma già il concilio stesso era uscito dalla suprema sua missione, e nel
proposito di tôr via lo scisma, e considerando incerto il papa, si
credette autorizzato a comandare anche a questo, fino a decretare nella
V sezione che, qualunque siasi e di qualsivoglia condizione anche
papale, il quale sprezzi di obbedire a questo sacro sinodo o a qualunque
altro concilio generale, sia assoggettato a condegna penitenza.

A questo lo traeva l'essere la Chiesa scissa: anzi andò tant'oltre che
nella XXIII sezione, dichiarò potersi dal papa appellare al concilio.
Cessò allora d'essere tenuto per ecumenico; e papa Martino, proferitolo
sciolto, andossene a Roma.

I Padri, vedendosi sprezzati dal popolo per le capiglie e i baccani a
cui prorompeano, e divenuti sospetti nella fede dacchè eransi segregati
dal papa, vollero ostentare zelo della fede col perseguitare l'eresia, e
condannarono Giovanni Huss e Girolamo da Praga, i quali, malgrado il
salvocondotto dell'imperatore[188], furono dati al braccio secolare e
posti sul rogo. Tristo rimedio la violenza! La Boemia divampò d'un
incendio, a spegnere il quale non bastarono torrenti di sangue[189].

Eugenio IV, pontefice d'animo elevato, ma senza misura in nessuna cosa,
fece aprire un nuovo concilio a Basilea (1431), onde estirpare l'eresia,
ridurre in pace le nazioni cristiane, togliere il lungo scisma de'
Greci, e riformare la Chiesa. I Padri s'accinsero a quest'ultim'opera
senza preciso concetto di quel che volessero operare, nè de' limiti
dell'autorità propria e di quella che pensavano restringere;
denunziarono un dopo l'altro gli abusi parziali, senza proporre un
rimedio radicale. Da principio, non che attenuare la sovranità papale,
sanzionossi il Decreto di Graziano che la sublimava, i cinque libri
delle _Decretali_ di Gregorio IX, forse anche il sesto di Bonifazio;
solo si tolsero ai papi le riserve, il diritto di provvisione, e quello
di mettere imposte sulle chiese. Ma poi guidato a passione, il concilio
pensò non solo scemare la potenza papale come quel di Costanza, ma
sostituirvi la propria.

Vedendolo condursi con quella precipitazione, che sgomenta ogni autorità
dirigente, Eugenio sospende il concilio. I Padri, non gli badando,
citano lui pontefice, incolpandolo di disobbedienza; poi calata la
visiera, dichiaransi ad esso superiori, nè potere esso scioglierli, nè
traslocarli[190].

Allora, accannitisi alla riforma della Chiesa, mozzano assai diritti
curiali; determinano le forme dell'elezione del papa, e il giuramento
che deve prestare; restringono le concessioni ch'e' può fare ai parenti;
limitano i cardinali a ventiquattro, e ne escludono i nipoti.

Quel che di buono vi si trovava indubbiamente, era guasto
dall'incompetenza e dalla smoderatezza; del che rimproverandoli, Eugenio
trasferiva il concilio a Ferrara (1438). Ma dei Padri solo due ed il
legato si mossero, gli altri continuarono a cincischiare la
giurisdizione di Roma; anzi dichiararono scismatica l'assemblea di
Ferrara, Eugenio eretico e decaduto, surrogandogli Amedeo VIII duca di
Savoja, il quale accettò l'uffizio d'antipapa col nome di Felice V
(1439). Così rinnovavasi lo scisma.

Il concilio di Ferrara, trasferito a Firenze, restò memorabile per la
riconciliazione della Chiesa greca, allora fatta sotto la paura dei
Turchi[191]. Oltre i punti controversi con quella Chiesa, vi è
riconosciuto il primato del pontefice romano, vero successore di san
Pietro, vicario di Cristo, e padre e dittatore di tutte le chiese[192].
Ma appena i Padri greci rimpatriarono, le dimostrazioni di piazza
proruppero contro la riconciliazione: fu duopo disdirla: e si gridò
dapertutto «Piuttosto il turco che il papa». Furono esauditi; e nel 1453
il Turco impossessavasi di Costantinopoli e di tutta la Grecia, che
finora non ha abbandonata.

Il nuovo papa Nicola V (1447) mostrossi tutto disposto ad accordi,
talchè il sinodo di Basilea più non si resse; Felice V abdicò; la pace
fu restituita alla Chiesa; e il giubileo, celebrato l'anno appresso,
parve solennizzare il trionfo di Roma.

I due concilj di Costanza e Basilea sono di autorità disputata, e non
figurano nella serie di quelli dipinti in Vaticano. Se avessero con
prudenza e carità provveduto alla riforma della Chiesa, potevano
prevenire i disastri del secolo seguente. Ma rottosi l'accordo, mancata
la saviezza pratica degli affari e il cauto indugiare, una critica
indiscreta rischiò di surrogare agli abusi altri peggiori: come accade
nelle eccedenze, la podestà minacciata riuscì superiore senza neppure le
concessioni a cui mostravasi disposta. Laonde ne' popoli rimase
indebolita la certezza dell'assistenza divina; sottentrata al sentimento
la ragione, e alla fede lo spirito privato, i teologi sottilizzavano sui
diritti, e la cattolicità si trovò divisa in papali ed episcopali, gli
uni e gli altri esagerando. Mancata ne' vescovi l'assoluta soggezione,
essi divennero negligenti dei doveri non solo, ma anche dei diritti veri
per rinforzare i contestati, blandirono il potere laicale per averlo in
appoggio contro i papi, e fantasticavano chiese nazionali. Ne' papi
vacillò la coscienza della propria supremazia, sicchè per consolidarla
gettaronsi nella politica, cioè si fecero ligi agli interessi; e proni
ad una morale d'opportunità; a fronte dei sistemi allora introdotti
d'equilibrio locale e di convenienze meramente politiche, non diressero
più gl'interessi comuni della cristianità; mentre, lusingati
dall'apparente vittoria, svogliaronsi fino delle riforme sentite
necessarie, e s'assopirono in una sicurezza che doveva riuscire
funestissima.


NOTE

[179] _Defensor pacis_, p. II, c. 20.

[180] Sul tempo di Lodovico il Bavaro fu pubblicata ultimamente un'opera
tedesca di Guglielmo Schreiber, _Die politischen und religiosen
Doctrinen unter Ludwig dem Bayern_: Landshut 1838, dove si espongono le
quistioni d'allora intorno ai limiti dell'autorità papale e imperiale,
mettendo principalmente in vista Dante, Marsilio da Padova, Occam e
Leopoldo di Siebenburg. Il primo rivela la morale nella _Divina
Comedia_, la politica nella _Monarchia_, sostenendo la monarchia
universale, giusta la Bibbia e la storia. Marsilio, aristotelico,
sostiene la suprema autorità del Concilio, convocato dall'imperatore,
come mezzo di riconciliar il pastorale colla spada. Il vescovo di
Bamberg nega al papa il diritto di trasferir ad altri l'impero. Occam,
nel _Compendium errorum_, fu il più vivo oppugnatore della Santa Sede a
favore del principato. Tutto è ben esaminato dal punto di vista del
medioevo.

[181] AUGUSTINI DE ANCONA, _Summa de ecclesiastica potestate_ fu edita
ai primordj della stampa in Roma da Fr. de' Cinquinis, 1479, in 4º
gotico.

[182] Nello Statuto di Ferrara del 1270, la rubrica XII è _quod nullus
se scovet_, e in margine v'è il flagello a nodi, di cui si servivano
costoro. E lo Statuto dice: _Quia per inimicos Sancte Matris Ecclesie
cum magna cautela tractatum fuit, et inventum fuit batimentum, annis
preteritis, in offensionem et periculum amicorum partis ecclesie, et in
aliquibus partibus oportunum fuit quod amici ecclesie sibi in tali
periculo providerent: quia enim dicitur quod tractatur simili modo
batimentum de novo: idcirco vir nobilis dominus Obizo Estensis
marchio... statuunt et bannum imponunt, secundum quod inferius
declaratur_. E qui impongono pene corporali a chi introducesse la
flagellazione, o si flagellasse, o non denunziasse chi si flagella.

[183] La Dissertazione XVIII del Lami tratta _Della setta de'
Flagellanti in Toscana_.

[184] Gregorio XI nel 1372 ordina _inquisitoribus ut faciant comburi
quosdam libros sermonum hæreticorum, pro majori parte in vulgari
scriptos_.

[185] RAYNALDI, al 1376, n. 26.

[186] L'opera _De modis uniendi et reformandi ecclesiam in concilio
universali_, si attribuisce a Gerson, ma forse a torto, giacchè, a
tacere le ragioni estrinseche, parla con tale violenza contro di
Giovanni XXIII, e con tale disamore e tanti errori sulla costituzione
ecclesiastica, da parer piuttosto lavoro d'un wiclefita.

[187] Riflettono che, quantunque Giovanni XXIII fosse papa dubbio, pure
il concilio di Costanza temette trascendere la sua autorità col deporlo;
sicchè negli atti è espresso che il re de' Romani, i cardinali, i
deputati proposero che «il papa assentisse alla propria deposizione,
promettesse ratificarla, e, in quanto era bisogno, egli medesimo
rinunziasse». Furono in fatto spediti cardinali che persuadessero
Giovanni XXIII, il quale confermò egli stesso la sentenza di
deposizione.

[188] Così è generalmente asserito; pure si ha una lettera di Huss, che
dice: _Exeo_ (da Praga) _sine salvoconductu_; e in un'altra: _Venimus_
(a Costanza) _sine salvoconductu_. Ap. ROHRBACHER, _Hist. eccles_., tom.
XXI, p. 191.

[189] Il fondatore degli Ussiti sosteneva, dacchè un principe cadeva in
grave colpa, si era disobbligati dall'obbedirgli. I suoi seguaci
spinsero tanto avanti l'intolleranza, da volere puniti di morte gli
eccessi nel bere e nel mangiare, l'usura, l'incontinenza, lo spergiuro,
il ricever mercede per messe o assoluzioni, e ogni altro peccato
mortale; e ciò metteano per condizione al loro ritorno alla Chiesa
Cattolica, la quale ricusò tale fierezza. I Fratelli Boemi, come
condizione per riunirsi ai cattolici metteano l'abbattere tutti gli
istituti di letteratura o di scienze; professare che i maestri d'arti
belle sono pagani e pubblicani.

[190] Il concilio di Basilea trovasi difeso da Nicolò Tedeschi
arcivescovo di Palermo, contro del quale il cardinale Torrecremata
pubblicò la grande ed ingegnosa _Summa de ecclesia_.

[191] «Venne il pontefice con tutta la Corte di Roma, e collo 'mperadore
de' Greci, e tutti i vescovi e prelati latini, in Santa Maria del Fiore,
dove era fatto un degno apparato, ed ordinato il modo ch'avevano a
istare a sedere i prelati dell'una Chiesa e dell'altra. Istava il papa
dal luogo dove si diceva il vangelo, e cardinali e prelati della Chiesa
romana; dall'altro lato istava lo 'mperadore di Costantinopoli con tutti
i vescovi e arcivescovi greci: il papa era parato in pontificale, e
tutti i cardinali co' piviali, e i vescovi cardinali colle mitere di
damaschino bianco, e tutti i vescovi così greci come latini coi piviali,
i greci con abiti di seta al modo greco molto ricchi; e la maniera degli
abiti greci pareva assai più grave e più degna che quella de' prelati
latini..... Il luogo dello 'mperadore era in questa solennità dove si
canta la Epistola all'altare maggiore; ed in quello medesimo luogo, come
è detto, erano tutti i prelati greci. Era concorso tutto il mondo in
Firenze per vedere quell'atto sì degno. Era una sedia dirimpetto a
quella del papa dall'altro lato, ornata di drappo di seta, e lo
'mperadore con una veste alla greca di broccato damaschino molto ricca,
con uno cappelletto alla greca, che v'era in sulla punta una bellissima
gioja: era uno bellissimo uomo, colla barba al modo greco. E d'intorno
alla sedia sua erano molti gentili uomini che aveva in sua compagnia,
vestiti pure alla greca molto riccamente, sendo gli abiti loro pieni di
gravità, così quegli de' prelati, come de' secolari. Mirabile cosa era a
vedere ben molte degne cerimonie, e i vangeli che si dicevano in tutte
dua le lingue, greca e latina, come s'usa la notte di Pasqua di Natale
in Corte di Roma. Non passerò che io non dica qui una singulare loda de'
Greci. I Greci, in anni millecinquecento o più, non hanno mai mutato
abito: quello medesimo abito avevano in quello tempo, ch'eglino avevano
avuto nel tempo detto; come si vede ancora in Grecia nel luogo che si
chiama i Campi Filippi, dove sono molte storie di marmo, dentrovi uomini
vestiti alla greca nel modo che erano allora». VESPASIANO FIORENTINO,
_Vita di Eugenio IV_.

Dopo i molti cattolici che scrissero del concilio di Firenze, comparve
nel 1861 una memoria di Basilio Popoff, studente di teologia a Mosca,
che descrive quell'ultimo tentativo di unione fra le due Chiese dal
punto d'aspetto greco e con gran lodi ai membri della greca.

[192] La copia più intera di quell'atto sta nella Laurenziana a Firenze.
Alle altre manca la firma del gran sincello. Una ne è nell'archivio di
Stato d'essa città. Nell'archivio capitolare di Milano se ne conserva un
esemplare autentico, scritto in latino e greco, e colle firme originali
di papa Eugenio IV e di otto prelati latini, e dell'imperatore Paleologo
in cinabro, e colla bolla imperiale. Nell'_Archivio storico_ del 1857 fu
pubblicato l'atto d'unione, che comincia così: _Eugenius ecc.
Consentiente carissimo filio nostro Johanne Paleologo Romeorum
imperatore illustri et... orientalem ecclesiam representantibus.
Letentur celi et exultet terra; sublatus est enim de medio paries qui
occidentalem orientalemque dividebat Ecclesiam, et pax atque concordia
rediit: illo angulari lapide Christo, qui fuit utraque unum, vinculo
fortissimo caritatis et pacis utrumque jungente parietem, et perpetue
unitatis fœdere copulante ac continente; postque longam meroris nebulam,
et dissidii diuturni atram ingratamque caliginem, serenum omnibus
unionis optate jubar illuxit. Gaudeat et mater Ecclesia, que filios
suos, hactenus invicem dissidentes, jam videt in unitatem pacemque
rediisse: et que antea in eorum separatione amarissime flebat, ex
ipsorum modo mira concordia cum ineffabili gaudio, omnipotenti Deo
gratias referat. Cuncti gratulentur fideles ubique per orbem, et qui
christiano censentur nomine matri catholice Ecclesie colletentur. Ecce
enim occidentales orientalesque Patres, post longissimum dissensionis
atque discordie tempus, se maris ac terre periculis exponentes,
omnibusque superatis laboribus, ad hoc sacrum ycumenicum concilium
desiderio sacratissime unionis, et antique caritatis reintegrande
gratia, leti alacresque convenerunt, et intentione sua nequaquam
frustrati sunt. Post longam enim laboriosamque indaginem, tandem
Spiritus Sancti clementia ipsam optatissimam sanctissimamque unionem
consecuti sunt. Quis igitur dignas omnipotentis Dei beneficiis gratias
referre sufficiat? quis tante divine miserationis divitias non
obstupescat? cujus vel ferreum pectus tanta superne pietatis magnitudo
non molliat? Sunt ista prorsus divina opera, non humane fragilitatis
inventa; atque ideo eximia cum veneratione suscipienda, et divinis
laudibus prosequenda. Tibi laus, tibi gloria, tibi gratiarum actio,
Christe, fons misericordiarum, qui tantum boni sponse tue catholice
Ecclesie contulisti, atque in generatione nostra tue pietatis miracula
demonstrasti, ut enarrent omnes mirabilia tua. Magnum siquidem
divinumque munus nobis Deus largitus est: oculisque vidimus quod ante
nos multi, cum valde cupierint, adspicere nequiverunt. Convenientes enim
Latini ac Greci in hac sacrosancta synodo ycumenica, magno studio
invicem usi sunt, ut, inter alia, etiam articulus ille de divina
Spiritus Sancti processione summa cum diligentia et assidua inquisitione
discuteretur_.

_Item diffinimus Sanctam Apostolicam sedem, et Romanum Pontificem in
universum orbem tenere primatum, et ipsum Pontificem Romanum successorem
esse beati Petri principis Apostolorum, et rerum Christi vicarium,
totiusque Ecclesie caput, et omnium Christianorum patrem et doctorem
existere; et ipsi in beato Petro pascendi, regendi, ac gubernandi
universalem Ecclesiam a Domino nostro Jesu Christo plenam potestatem
traditam esse; quemadmodum etiam in gestis ycumenicorum conciliorum, et
in sacris canonibus continetur, Renovantes insuper ordinem traditum in
canonibus ceterorum venerabilium Patriarcharum, ut Patriarcha
Constantinopolitanus secundus sit post sanctissimum Romanum Pontificem,
tertius vero Alexandrinus, quartus autem Antiochenus, et quintus
Hierosolymitanus, salvis videlicet privilegiis omnibus et juribus
eorum_.




DISCORSO IX.

ERESIA SCIENTIFICA E LETTERARIA. PAGANIZZAMENTO DELL'ARTE, DELLA VITA.
ERESIA POLITICA.


Fra i tanti pregiudizj letterarj, con cui offuscano gl'intelletti le
deplorabili scuole odierne, v'è questo, che il medioevo fosse un'età
trista, melanconica, di penitenze e digiuni, di pellegrinaggi e
flagellazioni, di demonj e fatucchiere; ove le minaccie dell'altra vita
conturbavano questa, deserto arido, esiglio espiatore, tremebondo
dinanzi a potenze arcane, avide del dolore e non esorabili che col
dolore. Eppure, chi vi guarda, troverà che i sentimenti affettuosi vi
aveano ricevuto sviluppo, fino a scapito della ragione; la cavalleria
fondavasi tutta sulle simpatie, e di là vennero i racconti che più
sorrisero alle fantasie moderne: in capo a tutte le devozioni stava la
madre del Bell'Amore: il misticismo era un eccesso dell'amor di Dio,
come molti Ordini monastici portavano all'eccesso l'amor del prossimo:
lo spiritualismo era austeramente dolce, sino in que' frati, che non
solo nelle novelle ma ben anco nelle storie ci sono esibiti come
bontemponi, motteggiatori, burleschi, che le prediche stesse
drammatizzavano, che ogni funzione cominciavano e finivano coi canti,
che composero tutte le laude e molte delle rappresentazioni, colle quali
edificavano insieme e ricreavano la plebe di Cristo. Il vulgo vivea
contento, perchè non concepiva soddisfazioni maggiori, e perchè i
sofferimenti, inseparabili dalla vita, considerava quale conseguenza
inevitabile del peccato, ma espiatrice e meritoria. Le cronache parlano
continuo delle feste che ripetevansi ad ogni occasione; devote, o
popolesche, od aristocratiche, ma sempre accomunate a tutto il paese. La
casa del contadino non era molestata dall'esattore; non la sua chiassosa
allegria dal gendarme; non la sua figliolanza dalla coscrizione; e se
fosse possibile spogliarci dell'intirizzente raziocinio e dell'egoismo
odierno, ben altra ci si presenterebbe la vita d'allora.

Altrettanto dobbiamo abbandonar alle scuole e alla plebe degli scrittori
l'asserire che il medioevo non sapesse nulla, e colpa ne fosse il clero.
Il medioevo serbò tutte, dico tutte, le cognizioni dell'antichità, e
n'aggiunse moltissime. Il clero, sol che l'avesse voluto, potea spegnere
l'antica face della civiltà, giacchè egli solo l'aveva in mano; e in
quella vece la tenne viva ed alzata, e faticò a propagarla per quanto
era fattibile tra le inenarrabili sventure di quell'età.

Dove conservaronsi tutti i manuscritti dell'antichità? chi li
trascrisse? Dicono che il clero ne abbia lasciato perire alcuno per
ignoranza o per usar quella carta a scrivervi lavori che ad esso più
importavano. Foss'anche colpa l'usar mezzi proprj a proprio utile, è
ampiamente riscattata dal merito de' tanti tramandatici, e ne loda il
buon gusto il vedere che questi sono i capolavori del genio classico.

Nè è da trascurare che i paesi più istruiti d'allora erano l'Italia e la
Spagna; e sono appunto quelli che respinsero il protestantismo. Qui da
noi in generale, discutendo l'applicazione, non s'impugnava il
principio; l'Inquisizione, nel secolo XV, ebbe poc'altro che a
perseguitare maliardi e superstiziosi anzichè eretici, nè conosco quali
fossero quelli che combattè il famoso Giovanni da Capistrano, nè quelli
che dalla Francia e dalla Lombardia si erano ricoverati fra i monti
della Valtellina, e alla cui conversione andò il beato Andrea Grego di
Peschiera, domenicano di San Marco in Firenze, che morì il 1455, dopo
dimorato quarantacinque anni fra que' pastori e carbonari alpini. Neppur
potemmo accertare che cosa fosse la _setta pitagorica_, diffusa in tutta
Italia, alla quale diceasi appartenere Arnaldo di Villanuova; oppure la
società segreta che avea giurato la distruzione del cristianesimo, e
della quale parla con sbigottimento la _discesa di san Paolo
all'inferno_[193]. Il cronista Ser Cambi, al 1453, scrive che Giovanni
Decani, medico, il quale non credeva la resurrezione de' morti, fu
condannato alla forca a Firenze; e in quel anno morì Carlo d'Arezzo
cancelliere della signoria, ed ebbe grandissime doti: «Dio l'abbia
onorato in cielo, se l'ha meritato; non che si stimi, perchè morì senza
confessione e comunione, e non come cristiano». Lodovico Cortusio
giureconsulto, morendo a Padova il 17 luglio 1418 lasciò per testamento
che amici nè parenti nol piangessero; se no, rimanessero diseredati,
mentre suo legatario universale sarebbe quello che ridesse di miglior
cuore: non parare a bruno la casa e la chiesa, ma fiori e fronde; musica
invece delle campane funebri; e cinquanta sonatori e cantanti procedano
insieme col clero, cantando _alleluja_ tra viole, trombe, liuti,
tamburi, ricevendo ciascuno un mezzo scudo. Il suo cadavere, entro una
bara a panni di varj colori gai e sfoggiati, sia portato da dodici
donzelle vestite di verde, che cantino arie allegre, e ricevano una
dote. Non rechino candele, ma ulivi e palme e ghirlande di fiori; non lo
seguano monaci che abbiano la tonaca nera. Così piuttosto in guisa di
nozze che di funerale fu sepolto in Santa Sofia. Il nostro secolo, che
tanto s'intende di libertà, lo chiamerebbe un libero pensatore.

Ma intanto il mondo si era trasformato, fissate le genti sul suolo che
diverrebbe lor patria; e restauratasi l'antica coltura, si
moltiplicavano le scoperte, si sentivano nuovi bisogni.

Non limitandosi a dirozzare la società nuova, la letteratura pretendeva
modificarne le credenze e gli atti, ritornando nelle teoriche e nella
pratica verso il paganesimo. Le scienze, allattate nel santuario e
disciplinate dagli scolastici come un esercito sotto al Verbo di Dio, or
disertavano, e dilatandosi mediante la stampa, mordeano il seno che le
avea nudrite. Passando dal periodo credente al pensante, l'uomo
s'appropriava col raziocinio le verità, che fin là avea ricevute dalla
fede, e mentre fin allora la religione era, quale Grozio la definì,
unico principio dell'universale giustizia, or non più soltanto dalla
Chiesa domandavasi in che modo servire meglio a Dio e al prossimo.
Platone avea detto: «Filosofia è imparare a conoscer Dio: filosofare è
amar Dio: filosofare è imitar Dio»[194], onde fu preferito dai primi
Cristiani, ma condusse facilmente nell'idealismo. La filosofia
scolastica, tutta armata di logica, avea preso per oracolo Aristotele,
in verità maestro eccellente, poichè in esso trovasi anche la critica
degli altri sistemi, mentre Platone non dà che il proprio dogma.
Aristotele anch'esso proclama e dimostra il Dio supremo, la legge
morale, l'anima immortale: ma al Cristiano che attende tutto da Dio,
poteva essere fedel maestro questo, che esagera la potenza della natura
e l'efficacia dell'umana volontà? Egli che erige in principio supremo la
natura, poteva rimanere l'oracolo d'una scienza tutta religiosa? Poi
esso giungeva in Europa nelle versioni e nei commenti de' Musulmani, che
gli aveano prestato sentimenti assurdi e sofisterie; che traducendo
teosofizzavano l'autore, e in modo fantastico osservando il mondo,
applicavano l'astronomia all'astrologia, l'astrologia alla medicina. I
nostri, nel tradurre quelle traduzioni, nuovi errori vi sovrapposero; nè
la critica sapeva riconoscervi l'alterazione, mentre l'idolatria
professata ad Aristotele impediva di supporlo in fallo; donde una
miscela d'arabo, di scolastico, di cristiano, bastardume sterile, e
indicifrabile a quei che voleano conciliarlo colla teologia dogmatica.

Al movimento razionale repugna assolutamente l'islam, avverso ad ogni
cultura civile e profana; pure un istante la protezione de' califfi gli
diè tale impulso, da sorgerne un'età dell'oro della coltura musulmana,
sebbene esagerata da coloro che imputano ai Cristiani d'averla respinta.
Quegli italiani che il fanno, e che deridono o riprovano le crociate
pensino che l'islam stabiliva il despotismo teocratico, dove non
famiglia, non ceti, non liberi possessi, non gerarchia; bensì
un'eguaglianza assoluta, ove tutto può la volontà d'un solo. Un tale
despotismo, più robustamente attuatosi nei Turchi, represse la coltura
degli Arabi a tal segno, che più non ne serbano nè impronta nè ricordo i
Musulmani. Nella cristianità invece si riverirono e usufruttarono i loro
dotti e pensatori, e massime Averroè, vissuto verso il 1180, e che fece
quel Gran Commento, pel quale si disse essere stata la natura pienamente
interpretata da Aristotele; Aristotele pienamente da Averroè.

Gli Arabi, dopo ricevuta la rivelazione di Maometto, aveano cominciato
le dissensioni teologiche dall'eterna quistione del libero arbitrio e
della predestinazione (_Kadariti_ e _Giabariti_), donde passarono a
quella sugli attributi di Dio. Ma anche fra loro v'avea degli scettici;
v'avea degli increduli; vacillavasi tra l'entusiasmo religioso e il
libero pensare: e quel che fra noi la Scolastica, fu fra essi il Kaläm,
discussioni razionali sia per esaminare, sia per difendere colla
dialettica i dogmi attaccati. In tali esercizj la filosofia araba ampliò
i problemi de' Peripatetici, e accolse l'eternità della materia e la
teorica dell'unicità dell'intelletto.

E appunto la filosofia di Averroè s'appoggia sul panteismo; una sola
essere l'anima, e Dio essere il mondo. La generazione (secondo lui) non
è che un movimento. Ogni movimento suppone un soggetto. Questo soggetto
unico, questa possibilità universale è la materia prima. Essa è dotata
di ricettività, ma di nessun'altra qualità positiva, cioè può ricevere
le più opposte modificazioni; materia prima, senza nome nè definizione;
semplice possibilità. Ogni sostanza è dunque eterna per la sua materia,
cioè perchè può essere. Chi dicesse che una cosa passa dal non essere
all'essere le attribuirebbe una disposizione che mai non ebbe. La
materia non fu generata e non può corrompersi. La serie delle
generazioni è infinita da entrambi gli estremi: tutto quanto è possibile
passerà in atto, altrimenti v'avrebbe alcun che di ozioso nell'universo:
e nell'eternità non v'è divario tra il possibile e l'esistente. L'ordine
non precedette il disordine, nè questo quello: nè il movimento il riposo
o viceversa. Il movimento è continuo; ogni movimento è causato da un
moto precedente. Se il moto dell'universo si fermasse, cesseremmo di
misurare il tempo, cioè perderemmo il sentimento della vita successiva e
dell'essere[195].

Quest'unità degli spiriti fu trionfalmente confutata da san
Tommaso[196], e, nel XIV secolo, da Egidio di Roma, le cui opere
troviamo pubblicate ai primordj della stampa[197], dipoi da Gerardo di
Siena e Raimondo Lullo. Essi non fanno che esecrare quest'empio, il
quale identifica l'anima di Giuda e quella di san Pietro, nega la
creazione, la rivelazione, la Trinità, l'efficacia della preghiera,
della limosina, delle litanie, la risurrezione e l'immortalità, e
colloca il supremo bene nei godimenti. Egidio di Roma nel trattato _De
erroribus philosophorum_, lo taccia d'aver rinnovellato tutti gli errori
d'Aristotele, vie meno scusabile perchè direttamente intacca la fede
nostra; biasima tutte le religioni, non meno quella de' Musulmani che
quella de' Cristiani, perchè ammettono la creazione dal nulla: chiama
fantasie le opinioni de' teologi, e sostiene che nessuna legge è vera,
benchè possa esser utile.

E appunto una delle accuse principali contro Averroè si è la
comparazione delle leggi di Mosè, di Cristo, di Maometto. Aveano dovuto
istituirla i Musulmani per sostener la loro religione, ma Averroè più di
spesso e dogmaticamente accenna ai _tres loquentes trium legum_[198],
donde il crederlo autore del libro dei _Tre Impostori_, divenne arma per
colpire chiunque si volea screditare.

E veramente gli scolastici del secolo XIII vanno d'accordo nel riprovare
Averroè, ma ciò stesso mostra che v'avea dottori e scuole dov'era
riverito e insegnato; nè forse mal s'apporrebbe chi ciò attribuisse
principalmente a' Francescani, per opposizione ai Domenicani e ai
Tomisti. Certo ne parla con rispetto Roggero Bacone.

E qui è luogo a ripudiar due altri pregiudizj da scuola contro il
medioevo, opponendovi due meraviglie. La prima è la rapidità con cui,
senza stampa nè poste, si difondeano i pochi libri. Le poesie de'
Trovadori, appena prodotte, conosceansi in tutta Europa. Abelardo aveva
appena pubblicato le sue scettiche teorie a Parigi, e subito le si
possedeano in fondo all'Italia. I versi del Petrarca, lui vivo, gli
davano una gloria estesa quanto a qualsiasi poeta de' giorni nostri; e
meglio che a' giorni nostri s'aveva a Padova o a Bologna notizia di
opere prodotte a Marocco o al Cairo. Più che all'attività degli Ebrei,
io inclino ad ascrivere questo fatto alla grande e compatta società dei
monaci.

L'altra meraviglia è che, in secoli vituperati per intolleranza, non
s'avesse scrupolo di farsi scolari d'Ebrei e di Musulmani, tenendo le
scienze come un campo neutro, e salvo a condannarne gli abusi. Coi
Musulmani comunicavasi da un lato per la Spagna, dall'altro per la
Sicilia, oltre i viaggi d'Oriente: onde ben presto venne dai nostri
conosciuto Averroè. Ma il primo ad introdurne le opere nelle scuole fu
Michele Scoto nel 1230, e per queste fu ben accolto nella Corte degli
Hohenstaufen avversa ai papi; e Federico II, come re Manfredi, ebbe in
corte Ermanno tedesco traduttore[199].

Non si tardò a conoscere il pericolo delle dottrine d'Averroè, e la
Chiesa ne vietò la pubblica lettura, ma presto si sentì l'influenza del
peripatismo arabo sui filosofi nostri, e principalmente su Alberto
Magno, che nel 1255, per ordine di papa Alessandro IV compose a Roma un
trattato contro l'unità dell'intelletto, nel quale già si trova la
distinzione di verità filosofiche e verità teologiche[200]. Alberto
adduce 30 argomenti che sostengono quell'asserto, 36 che lo ribattono,
onde l'immoralità individuale gli sa numericamente più forte. Certamente
nel secolo XIV Averroè era riverito come il migliore fra i commentatori
d'Aristotele: Dante lo collocava coi più famosi antichi, e le sue opere
spandeano dubbj sulla vita futura.

Il rinascimento che allora seguì fu piuttosto letterario che filosofico,
e mentre stavasi ancora fedeli al sillogismo, il quale esclude le
gradazioni e modificazioni, introduceasi quell'espressione colta sotto
cui si palliano le divergenze d'opinioni. Di tale risorgimento
letterario è rappresentante Francesco Petrarca, il quale vuolsi noverare
fra' più efficaci sulla coltura europea pel tanto che adoprò a ravvivare
la tradizione classica, non tanto nella forma esterna, quanto nello
spirito intimo e libero, per cui considerava come barbarie il medioevo,
e come ignoranza tuttociò che derivasse da altro fonte che da' classici.
Pertanto egli sprezza affatto gli Arabi, e specialmente la loro
medicina, a cui s'innestavano l'astrologia e l'incredulità, ed esortava
a schivar tutto quanto derivasse da quella nazione[201]. E poichè alcuni
diceano che noi potremmo eguagliare, e forse sorpassare i Greci e tutte
le nazioni, eccetto gli Arabi, esclamava: _O infamis exceptio! o vertigo
rerum admirabilis! o italica vel sopita ingenia, vel extincta!_

Per questo sentimento e pel religioso egli professavasi ostilissimo ad
Averroè, e si piangeva che non ottenesse nome di dotto e filosofo chi
non aguzza la lingua e la penna contro la religione; chi non va per le
strade e per le piazze disputando sugli animali, e così mostrandosi
animale. Più uno accannisce contro la religione, più a' costoro occhi è
ingegnoso e dotto: ignorante chi la difende. «Per me (soggiunge) più
sento denigrare la fede di Cristo, più amo Cristo e mi confermo nella
sua dottrina, come un figliuolo, di cui la tenerezza filiale si fosse
raffreddata, la riscalda se ode attentarsi all'onor di sua madre».
Soleano essi (dice altrove) porre in mezzo qualche problema
aristotelico, o sulle anime; ed io tacere, o celiare, o avviar
tutt'altro discorso, o sorridendo chiedere come mai Aristotele avesse
potuto saper cose, dove non val la ragione, dov'è impossibile
l'esperienza. Essi stupivano, e in silenzio indispettivansi, e
guardavanmi come un bestemmiatore.

Uno di costoro, «i quali pensano esser da nulla se non abbajano contro
di Cristo e della sovrumana sua dottrina», andò a trovare esso poeta a
Venezia, e lo cuculiava perchè avesse citato quel detto dell'apostolo
delle genti: _Io ho il mio maestro, e so a chi credo_; e, «Tienti il tuo
cristianesimo, io non ne credo acca; il tuo Paolo, il tuo Agostino e
cotest'altri ebber ciarle e nulla più; e deh! volessi tu legger Averroè,
che vedresti quanto ei sorvola a cotesti tuoi buffoni». Il Petrarca se
ne stomacò, e tutto dolce ch'egli era, prese pel mantello e mise fuor di
casa il temerario[202].

Anche altri quattro[203] faticarono per trarlo al loro pensare,
indispettendosi che prendesse sul serio la religione, e citasse Mosè e
san Paolo, e conchiusero ch'egli era un uomo dabbene, ma senza cultura.
E «se costoro (soggiunge) non temessero i supplizj degli uomini più che
quelli di Dio, impugnerebbero non solo la creazione del mondo secondo
Timeo, ma la genesi e il dogma di Cristo. Quando paura non li rattiene,
combattono direttamente la verità; nelle loro conventicole ridonsi di
Cristo, e adorano Aristotele senza capirlo. Disputando, in pubblico
protestano di far astrazione dalla fede, cioè di indagare la verità
ripudiando la verità, cercar la luce volgendo le spalle al sole. E come
non tratterebbero d'illetterati noi, poichè chiamano idiota Gesù?»

Non sentendosi abile a confutarli, il Petrarca esortava Luigi Marsigli
agostiniano a farlo, e «ribattere quel can rabbioso d'Averroè, che non
cessa d'abbajare contro Cristo e la religione cattolica»[204].

Pietro d'Abano (1250-1316) aveva introdotto Averroè nell'Università di
Padova, e con esso l'incredulo materialismo, e il considerar tutte le
religioni come eguali, supponendole nate sotto certi influssi di
stelle[205]; la qual fantasia dell'oroscopo delle religioni, più tardi
vedremo ripigliata da Pomponazio e da Pico della Mirandola. Pietro fu
accusato anche d'eresia, ma così vagamente, che alcuni lo imputano di
non credere ai demonj, altri di averne alcuni famigliari, che teneva in
un'ampolla. Dall'Inquisizione si salvò una volta; presone un'altra, morì
mentre gli si faceva il processo; il quale finì col dichiararlo eretico,
e ordinare ne fosse dissepolto il cadavere.

Giovanni di Gianduno, che con Marsiglio di Padova sostenne Lodovico il
Bavaro contro il papa, imparò o insegnò in quest'Università
l'averroismo. Dove pure Paolo da Venezia e frate Urbano da Bologna, che
nel 1334 ne stese un commento, ed altri, prima di Gaetano Tiene
(1387-1465), reputatone fondatore dal Facciolati e dal Tommasino; mentre
solo per l'alta sua nascita e per la scienza contribuì grandemente a
diffondere tal dottrina con un corso che in numerosissime copie fu
diffuso, ed ebbe credito nelle scuole italiche in tutto il secolo
seguente. Paolo di Venezia ( — 1429) agostiniano, soprannomato
_excellentissimus philosophorum monarcha_, ammettea francamente
l'unicità dell'intelletto secondo Averroè, benchè non ne deducesse
l'unicità delle anime. Anzi a Bologna ciò sostenne in pubblica disputa
avanti al capitolo generale del suo Ordine contro Nicolò Fava. Ma per
quanto si schermisse con tutta l'abilità dialettica, Ugo Benzi da Siena
gli gridò: «Fava ha ragione, e tu hai torto». Il Benzi era nemico del
Fava, onde Paolo esclamò: «In quel giorno divennero amici Erode e
Pilato», e così risolse in riso l'adunanza.

Onofrio da Sulmona, Paolo della Pergola, Giovanni da Lendinara, Nicola
da Foligno, Marsilio da Santa Sofia, Giacomo da Forlì, per nominar solo
i nostri, parteggiavano in quel tempo pel peripatismo d'Averroè nella
scuola di Padova. Nella quale, e all'abadia di San Giovanni in Verdara a
Bologna, Averroè godette venerazione; Michele Savonarola nel 1440 lo
chiama _ingenio divinus homo_, e affrettaronsi a commentarlo Claudio
Betti, Tiberio Cancellieri di Bologna, il Zimara, lo Zaccaria, Lorenzo
Molino di Rovigo, Apollinare Offredi, Bartolomeo Spina, Gerolamo
Sabbioneta, Tommaso da Vio; la famosa Cassandra Fedele veneziana ottenne
la laurea nel 1480, sostenendo tesi averroiste: Nicoletto Vernia, che
professava a Padova sin al 1499, era imputato d'aver diffuso quel veleno
per tutta Italia[206], e da lui imparò il Nifo: ma buoni amici
l'indussero a ritrattarsi. E chi cercasse negli archivj di quelle
Università, troverebbe ne' quinternetti le pruove de' molti studj
fattisi colà intorno all'averroismo, che regnava nelle scuole venete,
come il platonismo nelle toscane. Pertanto Francesco Patrizio illirico,
che presunse fondare una filosofia nuova, esortava il papa a sbandir
Aristotele come ripugnante al cristianesimo, a cui in quarantatre punti
aderiva Platone.

Ma se quello al materialismo, questo conduceva al misticismo; ed
entrambi all'incredulità. Gemistio Pletone di Costantinopoli
(1355-1452), venuto a Firenze per contrariare l'unione della Chiesa
greca colla latina, diffuse fantasie neoplatoniche, ed asseriva fra poco
la religione di Maometto e quella di Cristo perirebbero, per far luogo
ad una più vera, non diversa dalla pagana. Nel _Sunto dei dogmi di
Zoroastro e Pitagora_ contrappone la teologia gentilesca alla
ecclesiastica; e sebbene procedesse con cautela, il patriarca Gennadio
gl'interruppe l'apostolato. Restò inedito il suo _Trattato delle
leggi_[207], apologia del politeismo, i cui dogmi connette in un sistema
filosofico regolare, con organamento e leggi e culto, feste, inni e
preci per ciascun Dio. Insomma appare degno maestro di quel Pomponio
Leto, che davanti ai papi professava di voler annichilare l'opera di
Gesù Cristo.

Più erano coloro che bilanciavansi fra Aristotele e Platone, fra
paganesimo e cristianesimo: e in religione l'eccletismo striscia
all'eresia, se non è. Già nominammo Egidio da Roma, della nobilissima
famiglia Colonna, scolaro di san Tommaso, generale degli Eremitani, poi
arcivescovo di Bourges, eruditissimo nelle sacre scritture e nella
filosofia aristotelica, e fra i dottori cognominato il Fondatissimo. Or
egli dichiarava esserci cose che sono vere secondo il filosofo, non
secondo la fede cattolica: quasi due verità contrarie possano
sussistere. Tale proposizione venne condannata sotto Giovanni XXII, ed
egli si ritrattò; ma questa _eresia_ divenne comune nel secolo XV, e si
sosteneano pretti errori, come la mortalità dell'anima, l'unicità
dell'intelligenza, l'ispirazione individuale, salvandosi col dire che
erano illazioni dalle premesse di Platone e d'Aristotele, ma non
pregiudicavano ai dogmi di Cristo. Così le due opposte scuole
s'accordavano contro la rivelazione, non combattendola, ma affettando di
non tenerne conto, quasi la non fosse mai avvenuta; eliminando la fede e
ogni forza o sussidio soprannaturale, per seguire solo le vedute proprie
in problemi di spettanza religiosa, la cui soluzione importa alla morale
come al benessere della società.

A Platone prestava culto Marsilio Ficino, sino ad accendergli una
lampada; nol discompagnava da Mosè, vi trovava l'intuizione de' misteri
più profondi; il _Critone_ pareggiava ad un secondo vangelo, piovuto dal
cielo; e servendo a due padroni, usava espressioni scritturali a
spiegare il filosofo. Loda Giovanni de' Medici con queste parole: _Est
homo Florentiæ missus a Deo cui nomen est Johannes: hic venit ut de
summa patris sui Laurentii apud omnes authoritate testimonium
perhibeat_. E da Plotino fa dire sopra Platone: _Hic est filius meus
dilectus in quo mihi undique placeo: ipsum audite_[208]. Nel trattato
_De religione Christiana_ (1474) prova la divina missione di Cristo
dall'esser egli stato predetto da Platone, dalle Sibille, da Virgilio; e
dall'avere dato gli Dei _molto benigna testimonianza_ di esso: i preti
sieno dotti, i dotti preti; e la vera scienza è il platonismo. Tutte le
religioni son buone, e Dio le preferisce all'irreligione; la cristiana è
più pura, ma v'è profeti e sacerdoti in ogni nazione, quali Orfeo,
Virgilio, il Trismegisto, i Magi, ecc.: e il Ficino tradusse libri da
ciascuno, senza investigarne l'autenticità: le Enneadi di Plotino, i
libri d'Ermete, i misteri degli Egizj di Giamblico, le opere di Dionigi
Areopagita, i Versi Dorati di Pitagora, opuscoli di Proclo, Senocrate,
Sinesio, Teofrasto, Alcinoo, Zoroastro. Nel trattato _De vita cœlitus
comparanda_, sull'astrologia erige un sistema della vita del mondo, ove
tutte le forze solidariamente e le idee e i costumi si trovano messi in
corrispondenza coi movimenti e le sistemazioni degli astri. Nella
_Theologia platonica de immortalitate animæ_ (1488) adduce moltissime
pruove di questa, ma fa preponderare la dottrina dell'emanazione; e
assimila l'intelligenza e il bene alla luce, la materia e il male alle
tenebre. In questo sincretismo, ciò che gli manca sempre è lo spirito
cristiano, la carità.

Michele Mercato, suo prediletto discepolo, non sapea cacciare di testa i
dubbj sull'immortalità dell'anima. Ed ecco una mattina è svegliato dallo
scalpitare d'un cavallo e da una voce che il chiama a nome. Si affaccia,
e il cavaliere gli grida: «Mercato! è vero». Egli avea pattuito col
Ficino che, qual dei due morisse primo, darebbe all'altro notizie
d'oltre la tomba; e il Ficino era appunto spirato in quell'istante.

Nè già faceansi quistioni generali sopra Aristotele e Averroè ed
Alessandro Afrodisio; ma tutto s'era ristretto in pochi punti capitali:
l'immortalità è un bel trovato de' legislatori; il primo uomo provenne
da cause naturali: i miracoli sono illusioni o imposture: le preghiere,
l'invocazione de' santi non hanno efficacia alcuna, e la dottrina dei
tre impostori rinasceva quando Pomponazio contro la Providenza lanciava
questo dilemma: se le tre religioni son false, tutto il mondo è
ingannato: se delle tre, una sola è vera, ecco ancora ingannata la
maggioranza.

Questo Pietro Pomponazio mantovano (1473-1525), brutta figura, cattivo
filologo e debole logico, ma arguto, sonoro e vivace parlatore,
tormentato dall'incertezza del vero a segno da perderne il sonno, e
soffrir la febbre e vertigini[209], accorgendosi d'altra parte che il
ricercarlo provoca beffe dal vulgo, persecuzioni dagli inquisitori[210],
pone ogni studio a conciliare la ragione colla fede. Gli resta qualche
dubbio; e promovendo discussioni senza riguardo al dogma e alla
disciplina cattolica, vi risponde facilmente: ma altri dubbj gli
rampollano, e da ciascuna soluzione ritrae nuove incertezze, sempre
allontanandosi d'un passo, finchè riesce fuor del cristianesimo, anzi
d'ogni credenza positiva: dubita fin della Providenza e
dell'individualità dell'anima[211], fa inventate dagli uomini le idee
morali e le postume retribuzioni[212]; conchiude riferendosi interamente
alla Chiesa, pur professando ch'ella non dà nessuna soddisfacente
soluzione.

Volete vedere com'egli o vacilli fra le autorità, o se ne rida?
Trattando della destinazione delle anime, repudia il panteismo,
_monstrum ab Averrhoe excogitatum_; ma (dice) se fosse vero, come molti
Domenicani asseriscono, che san Tommaso avesse ricevuto, realmente e
davanti testimonj, tutta la sua dottrina filosofica da Gesù Cristo, non
oserei muover dubbio su veruna delle sue asserzioni, per quanto mi
sappiano di _false e assurde_, e ch'io ci veda illusioni e decezioni
piuttosto che soluzioni; perocchè, a detta di Platone, è empietà il non
credere agli Dei o ai figli degli Dei, quando anche sembrino rivelar
cose impossibili. Vero o no che sia il racconto, io citerò di lui su tal
soggetto cose che ispirano gravi dubbj, de' quali attendo soluzione
dagli infiniti uomini illustri della sua _setta_».

E qui, schierate le argomentazioni più speciose contro l'immortalità,
conchiude che questo problema, come quello dell'eternità del mondo, da
nessuna ragion naturale può essere risolto; onde s'ha da seguire
Platone, ove _de legibus_ dice: «Quando molti dubitano d'una cosa, è
solo di Dio l'assicurarla». Vuolsi dunque esaminare quello che viene
stabilito nella sacra scrittura; e poichè ivi è asserita l'immortalità,
non è lecito dubitarne; repugna essa ai principj naturali, ma il voler
adoprare questi sarebbe un oltraggiar la fede[213].

Può darsi più strano modo d'accettare la tradizione religiosa?

Il Bayle trova cento discolpe al Pomponazio, e ben si comprende, giacchè
in lui difendea se stesso. Chi però volesse scusarlo dovrebbe allegare
che incertissime dottrine correano sull'anima, quando i Platonici ne
ammetteano tre, la vegetativa, la sensitiva, la razionale; e de'
Peripatetici alcuni sosteneano l'unicità delle intelligenze, altri la
moltiplicità, pur facendole mortali. Il Pomponazio volle scostarsi da
tutte le dottrine d'allora; dimostrò che nessuna, e tanto meno quella
d'Aristotele, bastava a provare l'immortalità, ma che, neppur negando
questa, ne soffrirebbe la morale privata o la pubblica, anzi ne
vantaggerebbe.

Altrettanto egli usa intorno al libero arbitrio. «Se c'è una volontà
superiore alla mia, una legge imposta al mondo, come dovrei io
rispondere del mio pensiero, de' miei movimenti? Ora, una volontà, un
ordine superiore esiste: dunque tutto ciò che si opera non può farsi che
secondo una via già tracciata: operi bene o male, non ne ho merito nè
colpa». Su questo motivo acconcia mille variazioni, poi conchiude col
rifuggire alla fede, e sottomettersi alle decisioni della Chiesa.

Poich'ebbe così tolto a dimostrare che la teologia dovea lasciar libera
la parola alla filosofia, procedette avanti, sino a pretendere che la
Chiesa non dovesse impacciar più gli ardimenti della filosofia, giacchè
il dominio di essa, per evidenti segni, volgeva al declino. Nel trattato
_delle Incantagioni_ professa tenersi alla natura qualvolta le
argomentazioni bastano a dar ragione di fenomeni, per quanto
straordinarj, ma nega assolutamente il miracolo; non darsi alcun fatto
nella storia sacra o nella profana che esca dal naturale; se eccettua i
fatti scritturali è mera precauzione oratoria; secondo lui, ogni cosa è
concatenata in natura; di guisa che i rivolgimenti degli imperi e delle
religioni dipendono da quelli degli astri; i taumaturghi sono fisici
squisiti, che prevedono i portenti naturali e le occulte rispondenze del
cielo colla terra, e profittano della sospensione delle leggi fisiche
ordinarie per fondare nuove credenze; cessata l'influenza, cessano i
prodigi: le religioni decadono, e non lascerebbero che l'incredulità, se
nuove costellazioni non conducessero prodigi e taumaturghi nuovi; le
stelle, le costellazioni, le intelligenze celesti determinano
l'applicazione anche straordinaria di leggi fisse: per essi nascono le
religioni e muojono, via via che l'umanità si perfeziona, tutte avendo
un'origine, una stasi, una decadenza, neppur eccettuandone la
cristiana[214].

In tutto ciò mostrava ingegno robusto, superiore ai tempi, precursore di
molte novità; ma era ateo o ipocrita? Le sue proteste di fede non
salvano l'arguzia e la sofisteria de' suoi ragionamenti.

Per tali guise la filosofia era messa in contrasto assoluto colla
religione, sotto pretesto d'accordarla. Anche Cartesio presunse aquetare
l'eterno conflitto tra la fede e il raziocinio, col dire che la ragione
ha un regno suo proprio, ove la tradizione non dee penetrare; e così la
fede ha terre riservate, chiuse al libero pensiero; la religione è una
cosa, la filosofia un'altra; esse devono trovar pace nel reciproco
isolamento; non è necessario scegliere; basta far a ciascuna il suo
spazio legittimo; e se ben si guardi, tutte le insigni opere dell'età di
Cartesio s'impiantano su questa base. Di certo la filosofia ha alcune
parti diverse dalla teologia, per esempio la logica e la psicologia
sperimentale; ma su punti essenziali, quali il principio e il fine delle
cose, Dio e la nostra destinazione, potrebbe mai un uomo aver due
opinioni contrarie? come operare fra due scienze, l'una che dice sì,
l'altra che dice no?[215]

L'opera del Pomponazio fu bruciata pubblicamente a Venezia; tolta a
confutare da Alessandro Achillini averroista scolastico[216], dal Nifo,
e da Ambrogio arcivescovo di Napoli, contro i quali la difese l'autore;
poi dal Contarini che fu cardinale, da tre frati, Bartolomeo da Pisa,
Girolamo Bacelliere, Silvestro Prieira.

Perocchè i frati vigilavano su questi aberramenti, e studiavano a
combatterli; i filosofi si lagnano sempre dell'opposizione dei
cucullati: il Pomponazio querelasi d'un eremita di sant'Agostino
napoletano, che, predicando a Mantova, l'avea proferito eretico ed
empio, mentre in vece il cardinal Bembo l'avea difeso alla Corte papale,
e non trovato nel suo _De immortalitate_ nulla di contrario alla verità,
e che egual opinione tenne il maestro del sacro palazzo. In fatto,
mediante le continue proteste di sommessione e la condotta intemerata,
egli potè seguitar a professare impunemente; dopo morte fu onorato d'una
statua, e deposto nella sepoltura d'un cardinale; ma allora divulgossi
un epitafio che diceva: «Qui giacio sepolto. — Perchè? — Nol so, nè mi
curo sapere se tu il sappi o no. Se stai bene ne godo. Io vivendo stetti
bene. Sto bene ora? se sì o no non posso dirlo».

Poichè da noi facilmente ogni sentimento diviene passione, non piccola
efficacia ebbe egli sul suo tempo; e qualora un professore cominciasse
le solite dissertazioni, i giovani interrompevano gridando: «Parlateci
delle anime», per conoscer di primo achito come vedesse nelle quistioni
fondamentali.

A que' pensamenti aderirono Simone Porta, Lazzaro Bonamico, Giulio
Cesare Scaligero, Giacomo Zabarella, Daniele Barbaro che diceva: «Se non
fossi cristiano seguirei in tutto Aristotele»[217]; Simone Porzio, la
cui opera sull'anima è detta dal Gessner «più degna d'un porco che d'un
uomo», eppure non gli partorì disturbi. Andrea Cesalpino, illustre
naturalista, fa generar le cose spontaneamente dalla putredine, allorchè
più intenso era il calore celeste. Galeotto Marzio di Narni, nelle
dissertazioni _De incognitis vulgo_, avendo posto molti errori, e
asserito che, chiunque vive secondo i lumi della ragione e della legge
naturale, otterrà l'eterna salute, e posto in bilancia i dogmi nostri
coi pagani nell'evidente intenzione di mostrarli del pari credibili, fu
côlto dall'inquisizione a Venezia, e s'un palco, colla mitera di carta
dipinta a diavoli, obbligato a ritrattarsi; da maggior castigo salvato
da Sisto IV, ch'era suo allievo[218], tornato in Boemia e in Ungheria,
dove già prima era vissuto come bibliotecario e educatore del figlio di
Mattia Corvino, ne uscì per seguitare Carlo VIII in Italia; cascando di
cavallo si ruppe la pingue persona. Matteo Palmieri di Pisa, noto autore
della _Vita civile_ (1483), cui Marsilio Ficino diresse una lettera come
_poetæ theologico_, scrisse un poema in terzine a imitazione di Dante,
intitolato _Città di vita_, nel quale sosteneva che le anime nostre sono
quegli angeli che, nella ribellione, non furono per Dio nè contro Dio,
ma rimasero neutri. L'Inquisizione disapprovò tal sentenza, onde il
poema non fu mai pubblicato, nè il merita. I soliti parabolani dissero
che l'autore fu bruciato col suo libro, mentre consta che ebbe funerali
a Firenze per pubblico decreto; il Rinuccini ne recitò l'orazione
funebre, e additava appunto posato sul suo cadavere, durante le esequie,
quel libro, dove cantava che l'anima, sciolta dalla terrena soma, per
varj luoghi s'aggira, finchè giunga alla superna patria.

Nicoletto Vernia da Padova propagò altrove l'unità dell'intelletto con
tal calore, che diceasi l'avesse persuaso a tutta Italia[219]. Pietro
Barozzi, vescovo di Padova, seppe indurlo a fare un libro (1499), ove
disdicendo quel che avea sostenuto per trent'anni, dimostra tante essere
le anime quanti i corpi, e conchiude col preferir il titolo di canonico
a quello di soprafilosofo.

Fu suo scolaro Agostino Nifo calabrese, che sosteneva (_De intellectu et
dæmonibus_, 1492), non esservi altra sostanza separata dalla materia se
non le intelligenze che muovono i cieli; un'anima sola ed
un'intelligenza sparsa nell'universo, vivifica e modifica gli esseri a
sua voglia. Lo confutarono i monaci, e mal gli sarebbe avvenuto se esso
vescovo di Padova non lo avesse scampato e indotto a modificar l'opera
sua, come modificò l'insegnamento. Pure Leone X il favorì, lo fece conte
palatino, e pagollo affinchè, contro il Pomponazio (1518), mostrasse che
Aristotele sostiene l'immortalità dell'anima.

E lungamente regnò il realismo nella scuola di Padova. Regiomontano vi
dava lezioni sopra Al-Fargani, e ben avanti nel secolo XVII vi si
insegnavano tali dottrine, che noi non giudicheremo un progresso dello
spirito umano, bensì un regresso verso la scolastica del medioevo e il
peripatismo arabo; ma che, staccando dalle tradizioni, avviavano al
pensare indipendente e alla scienza laica e razionale.

Gismondo Malatesta, che, essendo feudatario della Chiesa le defraudava i
dovuti soccorsi, fu da Pio II scomunicato nel 1461, fra gli altri
delitti apponendogli di non credere alla risurrezione dei corpi e
all'immortalità dell'anima, e fu arso in effigie[220]. Paolo Mattia
Doria napoletano, avea preparato l'_Idea d'una perfetta repubblica_, ma
ne fu sospesa la stampa, e fu arsa come fetida d'immoralità e di
panteismo. Speron Speroni, a Pio IV che gli dicea: «Corre voce in Roma
che voi crediate assai poco», rispose: «Ho dunque vantaggiato col
venirci da Padova, ove dicono che non credo nulla»; e poco prima di
morire esclamò: «Fra mezz'ora sarò chiarito se l'anima sia peribile o
immortale»[221].

Di quel misto di cabala, gnosticismo, neoplatonismo, giudaismo, che
univasi colla letteratura classica, coi filosofemi d'Aristotele,
d'Epicuro, d'Averroè, per gettare gli spiriti nel dubbio e in quel che
ora intitoleremmo razionalismo, erasi nella corte di Lorenzo de' Medici
imbevuto Giovanni Pico della Mirandola, ricco signore e portentoso
intelletto. Ebbe a maestro Elia del Medico, ebreo averroista che per lui
compose varj trattati filosofici, fra cui uno sull'Intelletto e la
Profezia (1492) e un commento sul libro _Della scienza del mondo_
(1485): a Venezia stamparonsi più volte (1506, 1544, 1598) le sue
annotazioni sopra Averroè, le quistioni sulla creazione, sul primo
motore, l'ente, l'essenza e l'uno. Uscendo da tale scuola, Pico
professavasi educato, a non giurar nella parola di nessuno, ma
diffondersi su tutti i maestri di filosofia, vagliarne tutte le carte,
conoscerne tutte le famiglie; anzi, l'indipendenza spingea fino a
credere che l'oro puro, sebbene sotto forma tedesca, valesse meglio che
il falso coll'eleganza romana[222].

A ventiquattro anni (1486) mandava per Europa una sfida, pronto a
sostenere in Roma novecento tesi, dialettiche, morali, fisiche, ecc.;
quattrocento delle quali avea dedotte da filosofi egizj, caldaici,
arabi, alessandrini, latini, le altre erano opinioni sue. Alla sfida
nessuno comparve, benchè Pico si assumesse di rifondere le spese del
viaggio: ma il suo ardimento irritò l'amor proprio dei dotti; e in
quella farragine ripescarono tredici proposizioni, che deferirono al
papa come ereticali. Tra esse erano: Gesù Cristo non esser disceso
personalmente agl'inferni, ma sol quanto all'effetto: non poteva essere
dovuta una pena infinita al peccato d'un essere finito; non esser certo
se Dio potesse ipostaticamente unirsi anche a creatura non ragionevole;
la scienza che più ci rende certi della dottrina di Cristo è la magia e
la cabala; come non dipende dalla volontà l'aver un sentimento, così
neppure il credere; i miracoli di Gesù Cristo non sono prova evidente
della sua divinità per l'operazione, ma per la maniera con cui gli ha
operati; l'anima non conosce veruna cosa distintamente come se stessa.

Il pontefice, dopo maturo esame, le disapprovò (1487), e Pico le difese
in un'apologia, poi nell'_Heptaptus de septiformi sex dierum geneseos
enarratione,_ e nel _De Ente et Uno_. Da quel gergo scolastico non è
agevole, almeno a me, ricavare un chiaro concetto; riducesi però ad
appaciare Platone con Aristotele, la teologia pagana colla mosaica e
colla cristiana.

Vantavasi d'aver egli primo in Italia reso ragione dell'aritmo teologico
di Pitagora; l'unità numerica fondarsi sull'unità metafisica, la quale è
al di sopra dell'ente. Allegorici credeva i libri di Virgilio, di
Platone, di Omero; e lo stesso metodo applicava ai libri santi. A gran
prezzo avea comprati certi libri di Esdra, che davano spiegazione della
dottrina mosaica e dei misteri, e supponendoli genuini, con essi e colla
cabalistica interpretava liberamente Mosè.

E quale allegoria, nell'_Heptameron_ espose il genesi mosaico,
trattandolo come i Neoplatonici avrebbero potuto trattare la mitologia,
sfoggiandovi sapienza orientale e occidentale. «Mosè e i profeti, Cristo
e gli apostoli, Pitagora e Plutarco (dic'egli), e in generale i
sacerdoti e filosofi del mondo antico velarono la loro sapienza sotto
immagini, perchè la folla non era capace di gustare quel cibo della
verità, e intesero tutt'altro da quel che suonino le parole. È fuor di
dubbio che Mosè, nell'enumerazione delle sei giornate, non volle parlare
della creazione del mondo visibile; ed a prima vista sembra grossolano,
attesa la legge degli antichi savj di adombrare le cose sublimi.
Altrettanto fece Cristo parlando per parabola al vulgo, e perciò san
Giovanni, che fu più degli altri istrutto negli arcani, scrisse solo
tardissimo, e san Paolo ricusava il vital nutrimento ai Corintj, ancora
carnali, e Dionigi Areopagita esortava a non mettere in carta i dogmi
più reconditi; Cristo confidò arcanamente alcune verità a' discepoli
suoi, che le tramandarono a voce; e il conoscerle è fondamento
grandissimo della fede nostra». Non vi si giunge che per mezzo della
cabala, dalla quale, per esempio, s'impara perchè Cristo dicesse
d'esistere prima d'Abramo, e che dopo di sè manderebbe il Paracleto, e
che egli veniva coll'acqua del battesimo e lo Spirito Santo col fuoco.

Chi non vede ove potesse portare un tale eccletismo? Che se veniva
applaudito dalle accademie e dalla Corte de' Medici ove tale era la
moda, non potea piacere a Roma: e per quanto egli si schermisse dietro a
ripetute proteste di soggezione alla Chiesa, realmente alla Chiesa volea
sostituir se stesso nel definire e spiegare il dogma per mezzo della
cabala e dell'ebraico. Innocenzo VIII diceva: «Costui vuol finir male,
ed essere un giorno arso, poi vituperato in eterno, come qualchedun
altro. Le cose della fede sono troppo delicate, e non posso tollerarlo:
scriva opere di poesia, saranno più da' suoi denti»; malgrado le
raccomandazioni del magnifico Lorenzo[223], mai non volle ritirarne la
condanna, benchè schermisse da ogni molestia l'autore. Il quale, sempre
più ingolfato negli studj, per quanto contento di sua sorte a segno, che
diceva non vedrebbe di che mormorare contro la Providenza, se pure non
perdesse lo scrignetto de' suoi scritti, non sapea darsi pace di essere
incorso nella disapprovazione papale, si riprotestava di sentimento
cattolico, e intanto non voleva confessare d'avere sbagliato nel
sostenere certe proposizioni, anche dopo che furono condannate dalla
bolla pontifizia.

Non mancavano persone che lo istigassero a buttar giù la buffa, romper
con Roma, ed eccitare un grande scandalo: ma egli, assaggiata la vanità
della scienza, tornò al cuore di Cristo e alla carità, ripetendo la
sentenza di san Francesco, «Tanto sa l'uomo quanto opera». Allora contro
gli Ebrei difese la fedeltà di san Girolamo nella versione dei salmi;
voleva anche scrivere una grande opera per confutare i sette nemici
della Chiesa; ma non compì che la parte contro gli astrologi; macerava
il corpo; recitava l'uffizio come i preti, consumava «giorno e notte in
leggere le sacre carte, nelle quali è insita una certa forza celeste,
viva, efficace che con meraviglioso potere converte l'animo del
leggitore all'amore divino», e pensava pigliarsi una croce e andar a piè
scalzi predicando Gesù Cristo. Alfine da Alessandro VI ottenne una
bolla, ove dichiaravasi che mai, per le tesi riprovate, non era incorso
in veruna censura o sinistra nota, o da queste veniva assolto; e morì
piamente nel 1494 in mano de' Domenicani, l'abito de' quali voleva
vestire.

Ma la filosofia ponevasi sempre più in urto colla fede, e «non pareva
fosse gentiluomo e buon cortigiano colui che de' dogmi non aveva qualche
opinione erronea od eretica». I moderati credevano prestar omaggio alla
fede col non riflettervi, accettare i dogmi senza esame, con
quell'accidia voluttuosa che, in tempi a noi vicini, chiamava spirito
forte l'indifferenza, e lo sdrajarsi col bicchiere in mano e spegnere i
lumi. Già viveasi per l'intelletto più che per la coscienza;
irrobustendo la ragione, lasciavasi ammutir la coscienza, guastare il
cuore, e mescersi a tutto una superstizione puerile; e come conseguenza
un materialismo semplice e pratico, un'accidia voluttuosa, talchè può
dirsi che tutta l'Italia fosse trasformata in un gran Decamerone.

Quel beffardo sincretismo manifestavasi, come avvien nelle mode, anche
con frivolezze, e alla Corte de' Medici si teneano spesso dispute
filosofiche e teologiche in questo senso. Nicola de Mirabilibus,
domenicano, racconta come, _post convivium magnifice ac splendide
factum_ nel palazzo di Lorenzo de' Medici, si pose in disputa una tesi,
affissa nel tempio di Santa Riparata dai frati Minori, che il peccato di
Adamo non è il maggiore di tutti i peccati. Frà Nicola divisa gli
argomenti addotti dai varj interlocutori, e massime dal magnifico
Lorenzo.

Da per tutto, ma forse peggio in Italia, la buffoneria si esercita col
bersagliare le convinzioni, e mettere in canzonella le quistioni più
serie, quando vengono agitate. Per tale spirito Luigi Pulci, nel
bizzarro poema del _Morgante_, volgeva in baja tali disquisizioni:

    Costor che fan sì gran disputazione
    Dell'anima ond'ell'entri ed ond'ell'esca
    O come il nocciol si stia nella pesca
    Hanno studiato in su n'un gran mellone.

Fin sul teatro recavansi, e sta manoscritta alla Biblioteca già Palatina
di Firenze una rappresentazione del XV secolo, intitolala _I Sette
Dormienti_, ove Tiburzio e Cirillo sostengono che, secondo Aristotele,
la resurrezione dei morti è contro natura; Faustino cristiano disputa in
contrario e conchiude:

    Se Aristotel nol crede lo credo io,
    Se non lo fa natura lo fa Dio.

Faustino racconta all'imperatore Teodosio le ingiurie dettegli dai
filosofi, e l'imperatore chiama teologi e filosofi a disputare in sua
presenza, ma poichè non giungono a una conclusione, l'imperatore li
congeda, si veste di cilizio, e prega Dio a palesare la verità. Qui
interviene il noto miracolo de' sette dormienti.

V'ebbe qualche filosofo che accendeva il lumicino all'immagine di
Platone; qualche accademia celebrava feste all'antica, sagrificando un
capro; e molti cambiavansi il nome di battesimo, quasi vergognosi di
portare quel d'un santo; e d'Antonio, Giovanni, Pietro, Luca, faceano
Aonio, Gianni, Pierio, Lucio; e mutavano Vittore in Vittorio o Nicio,
Marino in Glauco, Marco in Callimaco, Martino in Marzio, e così via.

Si sgomentò di questo paganizzamento Paolo II, e fece processare alcuni,
tra' quali Pomponio Leto e Bartolomeo Sacchi, detto il Platina da
Piadena ove nacque il 1421. L'accusa era che latinizzassero i nomi, e
coi Platonici mettessero in dubbio l'anima e Dio. Rispondeano che,
quanto al venerare Platone, imitavano sant'Agostino; che filosofi e
teologi tutti allora disputavano su questi punti, affine di giungere
alla verità; che del resto essi non disobbedivano alla Chiesa, anzi ne
seguivano le pratiche[224], e mai non aveano lasciato di confessarsi e
comunicarsi ogni anno.

È da bello spirito il lodare uno perchè perseguitato dai papi, e fargli
merito di quel che i papi non poteano che riprovare. Ma dalla lettera
ove il Platina, stando in carcere, racconta al cardinale Bessarione il
suo processo, appare come l'accademia istituita da Pomponio Leto
tendesse a trasformare il paganizzamento letterario in religioso;
avvegnachè vi si celebrava il giorno della fondazione di Roma con
sacrifizj; e Pomponio ogni giorno s'inginocchiava ad un altare dedicato
a Romolo[225], e non volea leggere libro posteriore alla decadenza
dell'impero, quindi neppure la Bibbia e i Padri. Fosse stato anche
soltanto letterario, non v'è retto pensatore che non iscorga quanto
pregiudicasse alla logica, alla morale, all'estetica il volere che
Cristo e la redenzione cedessero il luogo alla voluttà pagana e al
lepido bersagliamento contro le virtù domestiche e sociali.

Per estendere gli atti in colto stile, Pio II aveva attaccato alla sua
cancelleria un collegio di sessanta abbreviatori, tutti letterati.
Abusarono del loro posto per far traffico de' rescritti; onde Paolo II,
volendo tutto fosse gratuito, li soppresse, senza riguardo alle somme
con cui aveano compro que' posti. Si pensi quanti nemici si fece! ed
erano scrittori. Fra essi il Platina, il quale credette sgomentare il
papa minacciando scrivere contro di lui, e indurre i principi a radunare
un concilio per riparare a tale ingiustizia. Ciò parve colpa di
stato[226]; e aggiungendosi il sospetto d'una congiura contro il papa;
con altri il Platina fu arrestato e torturato, prima per accusa di
fellonia, poi di eresia, entrambi non provate. Tenuto in carcere quattro
mesi e senza fuoco, siccome egli si lamenta, il Platina si vendicò col
dettare una storia de' papi ostilissima, dalla quale i Protestanti
ripescarono molti fatterelli contro la Corte romana, perciò noverando
lui fra gli anticipati testimonj della verità. Qui noi non abbiamo che a
notare la pochissima critica di questo abborracciatore passionato. Per
esempio, di Paolo II egli fa un nemico di tutti i letterati,
giudicandoli tutti eretici, e sconsigliando i padri dallo sciupare
denari e tempo nell'istruzione dei figliuoli, bastando sapessero leggere
e scrivere. Se non avessimo altre testimonianze, basti il dire come,
sotto quel pontefice, s'introducesse la stampa a Roma, e i primi libri
uscissero dedicati ad esso, con larghe lodi della sua munifica
protezione; e il Platina stesso narra ch'e' cercava d'ogni parte statue
antiche per ornar il suo palazzo[227].

Che se quanto noi esponemmo basta a smentire gli storici plebei, che
cianciano fosse servile la fede, assoluta l'ignoranza, giustifica quelli
che, al vedere la scienza staccarsi dall'appoggio della fede,
spaventavansi che la salute delle anime si facesse dipendere dalle
vicende del sapere. E questo paganizzamento, ancor più che nella
scienza, rendeasi appariscente nelle arti belle e nella letteratura,
dove al convenzionale tipico surrogavasi la plastica raffinatezza; e
l'appassionamento per l'antichità diede a credere non si potesse
compiere il risorgimento se non ripristinandola, fino a rimettere in
culto le idee che il vangelo aveva dissipate, e rialzare le ruine della
Roma pagana sopra gli edifizj della Roma cristiana.

Sugli altari si correva ad ammirare pitturate le amasie de' pittori, e
belle di divulgata cortesia nella Vergine della casta dilezione.
Alessandro VI fu dipinto dal Pinturicchio in Vaticano sotto forma d'un
re magio, prostrato avanti una Madonna ch'era la Giulia Farnese, come il
Pordenone fece Alfonso I di Ferrara inginocchiato a una santa Giustina,
la quale era Laura Dianti, druda di lui. Tutto gentilesco si mostrò il
Ligorio nella villa Pia, eretta per ricreazione de' papi. Il Tiziano per
santa Caterina fece il ritratto della regina Cornaro, pompeggiante di
dovizie e bellezze. Nell'adorazione de' Magi spesso si ritrassero i
Medici, per aver pretesto di porvi in testa quella corona a cui
aspiravano. Nel quartiere della badessa di San Paolo a Parma il
Correggio eseguì scene più che mondane: nella sacristia di Siena si
collocarono le tre Grazie ignude; e ignudi turbavano l'austerità delle
tombe principesche, e fin le cappelle pontifizie. A Isotta, amasia poi
moglie di Pandolfo Malatesta signore di Rimini, fu su medaglie e sul
sepolcro dato il titolo di _diva_; e Carlo Pinti nell'epitafio la
dichiarava «onor e gloria delle concubine». S'un sepolcro in San Daniele
a Venezia leggesi: _Fata vicit impia_; come la divisa di monsignor Paolo
Giovio dicea: _Fato prudentia minor_. Sotto Giulio II esortavasi alla
crociata perchè darebbe occasione d'acquistare manoscritti.

L'eloquenza sacra deduceva non solo le forme, ma e le autorità e gli
esempj dei classici. Nei funerali di Guidobaldo da Montefeltro, l'Odasio
ne recitò il panegirico nel duomo d'Urbino, più volte esclamando agli
Dei immortali, dicendo come il vescovo di Fossombrone coi sacramenti
amministratigli avesse placato gli Dei e i Mani; _Deos illos superos et
Manes placavit_. Il cardinale Bessarione, compiangendo la morte di
Gemistio Pletone, dice: «Intesi che il nostro padre e maestro, essendosi
spogliato di quanto avea di terrestre, volò verso i cieli in un luogo
purissimo, dove può ballare coi celesti la mistica danza di Bacco». Il
Poliziano, scrivendo a Lorenzo de' Medici al 6 aprile 1479, lagnasi che
sua moglie avesse messo il figlio Giovanni (che fu poi Leone X) a
leggere i salmi, invece de' libri nostri: _transtulit jam illum mater ad
psalterii lectionem, atque a nobis abduxit_[228].

Nel 1526 essendo presa Siena da' fuorusciti, un buon canonico, memore di
ciò ch'è narrato nel terzo libro di Macrobio, recitò la messa, e proferì
la formola imprecatoria che ivi è indicata contro i nemici; se non che,
invece di _Tellus mater, teque Jupiter obtestor_, disse _Tellus, teque
Christe Deus obtestor_.

Oscenamente scriveano il Panormita nell'Ermafrodito, Giovian Pontano,
Francesco Filelfo, Poggio Bracciolini, il Landino, il Poliziano, Lorenzo
de' Medici, Giovanni Della Casa monsignore, Angelo Firenzuola frate, ed
altre persone gravi, non solo porgendo manifestazioni, ma apologie del
vizio, e scherzando su quanto ha di più sacro la società e la famiglia.
Nell'esaltazione di Alessandro VI le iscrizioni alludevano sempre al
nome eroico:

    _Cæsare magna fuit, nunc Roma est maxima: sextus_
        _Regnat Alexander, ille vir, iste Deus;_

e un'altra:

    _Scit venisse suum patria grata Jovem_.

Per Leone X si fece quest'epigramma:

    _Olim habuit Cypris sua tempora, tempora Mavors_
        _Olim habuit; sua nunc tempora Pallas habet._

Esso Leone X eccitava Francesco I contro i Turchi _per Deos atque
homines_. V'è chi chiama Olimpo il paradiso, Erebo l'inferno,
lectisternia le maggiori solennità, _arciflamini_ i vescovi, _infula
romulea_ la tiara, _senatus Latii_ il sacro concistoro, ambrosia e
nettare le sacrosante specie; _sacra Deorum_ la messa, _simulacra sancta
Deorum_ le immagini de' santi.

Le allusioni gentilesche del Bembo strisciano all'empietà; partendo per
la Sicilia, invoca gli Dei propizj al suo viaggio, _quod velim Dii
approbent_; fa Leone X assunto al pontificato _per decreto degli Dei
immortali_; parla dei doni alla _dea lauretana_, dello _zefiro celeste_,
del _collegio degli auguri_, per indicare lo Spirito santo e i
cardinali; chiama _persuasionem_ la fede, la scomunica _aqua et igni
interdictionem_; fa dal veneto senato esortare il papa _uti fidat diis
immortalibus, quorum vices in terra gerit_; e così _litare diis manibus_
è la messa dei morti; san Francesco in _numerum deorum receptus est_.
Ne' versi poi anteponeva il piacere di vedere la sua donna a quello
degli eletti in cielo:

    E s'io potessi un dì per mia ventura
    Queste due luci desiose in lei
    Fermar quant'io vorrei,
    Su nel cielo non è spirto beato
    Con ch'io cangiassi il mio felice stato.

Negli _Asolani_ conforta i giovani ad amare; e al cardinale Sadoleto
scriveva: «Non leggete le epistole di san Paolo, chè quel barbaro stile
non vi corrompa il gusto; lasciate da canto coteste baje, indegne d'uom
grave. _Omitte has nugas, non enim decent gravem virum tales ineptiæ_».

Nell'epitafio pel famoso letterato Filippo Beroaldo egli ne loda la
pietà, per la quale suppone che canti in cielo:

    _Quæ pietas, Beroalde, fuit tua, credere verum est_
        _Carmina nunc cœli te canere ad cytharam:_

eppure i costui versi ostentano gli amori colla famosa Imperia, e con
un'Albina, una Lucia, una Bona, una Violetta, una Ghiera, una Cesarina,
una Merimna, una Giulia, le quali appaja a quella cortigiana; ed era
prelato.

Ma il Bembo, come gli altri del suo tempo, credeva il risorgimento
consistere nelle forme; doversi abbattere la scolastica per mezzo di
Cicerone, e mediante l'espressione materiale giungere allo spirito;
abborriva dagli umanisti, che dicean il latino moderno dovere essere di
vario colore; e piacevagli meglio parlare come Cicerone che essere papa.

Egli recitava a memoria molti passi dello scorrettissimo Battista
Mantovano: ma ciò ch'è maggiore meraviglia, altrettanto faceva il
Sadoleto, un de' più pii di quel secolo. Il quale ha una consolatoria a
Giovanni Camerario per la perdita di sua madre, che tutta volge sulla
intrepidezza e magnanimità pagana, senza toccare agli argomenti ben più
efficaci della religione. Jacobo Sannazaro, per cantare il parto della
Vergine, invoca le Muse, scusandosi se le adduce a celebrare un infante
nato in un presepio, e non mai nomina _Jesus_ perchè non è latino;
perchè non è latino _propheta_, fa dal Giordano personificato narrare
l'ascensione di Cristo qual la udì vaticinare da Proteo: Maria _spes
fida deorum_, è dall'angelo Gabriele trovata intenta a leggere le
Sibille (_illi veteres de more Sibyllæ in manibus_); e quand'ella
assente a divenire madre, le ombre de' patriarchi esultano _quod tristia
linquant Tartara, et erectis fugiant Acheronta tenebris, Immanemque
ululatum tergemini canis_. Dapertutto insomma arte pagana in soggetto
sacro, alla guisa che sul suo sepolcro in una chiesa sorgono Apollo e
Minerva, fauni e ninfe.

Girolamo Vida, dotto e santo vescovo di Cremona, che digiunava spesso a
sole radici, nella _Poetica_ non parla che di Muse e Febo e Parnaso,
come i classici di cui raccozzava gli emistichi, e ai quali,
principalmente a Virgilio, prestava un culto da Dio:

    _Te colimus, tibi serta damus, tibi thura, tibi aras_
    _Et tibi rite sacrum semper dicemus honorem._
        _Nos aspice præsens,_
    _Pectoribusque tuos castis infunde calores_
    _Adveniens pater, atque animis te te insere nostris._

Come in un poema sul giuoco degli scacchi, alle nozze dell'Oceano colla
Terra fa gareggiare Apollo e Mercurio; così usa nella _Cristiade_, dove
applica a Dio Padre tutti i nomi di Giove, _regnator Olympi, superum
pater, nimbipotens_; del Figlio fa un eroe, sul tipo di Enea; _multis
comitantibus heros — immobilis heros orabat — curis confectus tristibus
heros — ipse etiam_ (il cattivo ladrone) _verbis morientem heroa
superbis stringebat_: Gorgone, Erinni, Arpie, Idre, Centauri, Chimere,
spingono gli Ebrei al deicidio: all'ultima cena viene consacrato fior di
Cerere: sulla croce al morente è porto tristo umor di Bacco (_sinceram
Cererem — corrupti pocula Bacchi_). L'uomo soffrente sul Calvario non è
il Dio riparatore, e allo spirare suo, non che l'alito d'amore si
difonda sulle ire procaci, gli angeli vorrebbero farne vendette: sempre
insomma dal Cristo, redentore dello spirito immortale, volgea gli occhi
all'Apollo, tipo di bellezza corporea.

Vero è che, sin quando il sentimento religioso predomina, esercita sulla
forma la sua forza riparatrice; pure il ravvivato splendore
dell'antichità abbagliava per modo, da adombrare il cristianesimo;
ammirando unicamente il bello della società classica, non vedeasi il
buono della moderna, e le teoriche di quella si applicavano agli affari
pubblici.

La fede nella sua integrità era stata fino allora la fonte unica d'ogni
diritto, d'ogni ordine. Tutto il mondo civile riconosceva una religione,
cioè una dottrina generale sulle relazioni fra il cielo e la terra, uno
scopo alla vita dell'umanità, cioè compiere il disegno divino; una
l'origine degli Stati, cioè la volontà di Dio; conformità di credenze,
che costituiva un legame tra le varie società.

Da questa fonte unicamente traevasi il diritto di governare e di punire;
gli Stati prendeano il nome del loro patrono, dicendosi patrimonio di
san Pietro, come repubblica di san Marco o di san Giovanni; e
sant'Ambrogio, san Geminiano, san Petronio, san Siro indicavano Milano,
Modena, Bologna, Pavia; il nome e l'effigie del santo metteasi sulle
monete e sugli stendardi: perfino le date storiche riferivansi al
calendario ecclesiastico, dicendo che il giorno della candelara erano
state rapite le spose veneziane, alla sant'Agnese sconfitti i Torriani
dai Visconti; al san Sisino si vinse il Barbarossa a Legnano; a san
Cosmo e Damiano fu preso Ezelino.

Gli stessi pensatori non cercavano altro che rendersi ragione di quel
che credevano. Cattolici prima che filosofi, volenti godere della
tradizione che aveano ricevuta coll'intelligenza, studiavano
comprendere, ma in fondo credevano, portando l'offerta della loro
scienza e ragione al tempio del Signore; e non pretendeano riformare il
mondo e la società col pensiero loro proprio, senza tenere conto de'
loro simili, nè de' fratelli e dei canoni trasmessi dai vecchi.

Così per quindici secoli non si era avuto che un idioma per favellare a
Dio, una sola autorità morale, una sola convinzione; tutta Europa alla
stess'ora, il giorno stesso, colle stesse parole supplicava, aspirava,
esultava.

Ora invece scomponevasi l'intima società col surrogare alla fede il
raziocinio, alla credenza assoluta le religioni comparate; inoculando il
dubbio corrompevansi i costumi, e i costumi riagivano sopra le credenze.
Ciò appare in tutti gli scrittori, e principalmente in Nicolò
Macchiavello e Francesco Guicciardini. Quest'ultimo guarda all'esito,
non mai alla giustizia d'una causa: le peggiori iniquità racconta colla
freddezza d'un anatomico; vede o arguisce sottofini e cattive intenzioni
dapertutto, nè mai riconosce virtù, religione, coscienza, bensì calcolo,
invidia, ambizione; fatto ironico, forse per dispetto degli uomini e
degli eventi, affetta un'imparzialità che in fondo è indifferenza tra
l'onestà e la ribalderia. I papi non solo esamina e giudica al modo
degli altri principi, ma sempre li trova in torto, gli accagiona di
tutti i mali d'allora; eppure li servì; e diceva: «Il grado che ho avuto
con più pontefici m'ha necessitato ad amare per il particolare mio la
grandezza loro; se non fosse questo rispetto, avrei amato Lutero quanto
me medesimo, non per liberarmi dalle leggi indotte dalla religione
cristiana nel modo ch'è interpretata e intesa comunemente, ma per veder
ridurre questa caterva di scellerati a' termini debiti, cioè a restare o
senza vizj o senza autorità»[229].

Altrove consigliava: «Non combattete mai con la religione, nè con le
cose che pare che dipendano da Dio, perchè questo objetto ha troppa
forza nella mente degli sciocchi»[230].

Non decidendosi fra Mosè e Numa, fra Giove e Cristo, ammette i miracoli
ma d'ogni religione «in modo che della verità di una fede più che di
un'altra è debole pruova il miracolo»[231]; in ogni nazione, e quasi in
ogni città sono devozioni che fanno i medesimi miracoli, segno manifesto
che le grazie di Dio soccorrono ognuno[232]. Egli tiensi certo anche per
esperienza propria che v'ha spiriti aerei, i quali domesticamente
parlano colle persone[233].

Dopo di ciò, non è più un fenomeno stravagante e un mito il
Macchiavello, il quale sull'idolatrato tipo de' Greci e Romani foggia la
nuova civiltà, cancellandone Cristo e il Vangelo. Secondo lui, natura
creò gli uomini colla facoltà di desiderare tutto e l'impotenza di tutto
ottenere, sicchè dirigendo essi il desiderio sopra gli stessi oggetti,
trovansi condannati a odiarsi gli uni gli altri. Per togliersi a questa
guerra di tutti contro tutti, è permessa ogni cosa, e di violare
qualunque diritto e dovere; e la società fu istituita per comprimere
l'anarchia mediante la forza organizzata.

In somma la sua è la dottrina dello Stato ateo, il quale non teme
d'andar all'inferno, ed è a se stesso fine e legge. Niente v'ha di
superiore ai sensi; l'idea della giustizia nacque dal vedere come
tornasse utile il bene e nocivo il male; al bene gli uomini s'inducono
solo per necessità; il principe dee farsi temere anzi che amare; scopo
dei governi è il conservarsi, nè questo si può che coll'incrudelire,
«perchè gli uomini sono generalmente ingrati, simulatori, riottosi,
talchè conviene ritenerli colla paura della pena». Suppone dunque l'uomo
cattivo, come fa la Chiesa, non però in grazia del peccato originale, nè
ammettendo un mediatore; non cerca il regno dello spirito, ma quello
della forza. Dio è sempre coi forti; e a chi ha dà ancora; a chi ha
poco, toglie anche quello che ha. È sventura che alla religione feroce
antica, coi gladiatori, col culto degli eroi, coll'apoteosi de'
conquistatori, e che mescolava le battaglie colle preghiere, il sangue
colle feste, sia succeduta questa, tutta umiltà ed abjezione[234],
negligente dei proprj interessi; e se può sperarsi alcun bene
all'umanità consiste nel rivolgimento delle sfere, che potranno far
rinascere qualche culto simile all'antico.

Roma egli ammira per «la potenza delle esecuzioni sue», perchè conquistò
tanti popoli, e per guerra o per frodi rapì ad essi ricchezze, leggi,
libertà, indipendenza. Le crociate sono un mero scaltrimento di Urbano
II; di frà Savonarola era stato entusiasta in gioventù, ma come ne vide
la politica fallire, dovette credere non potesse riuscire se non la
frodosa o violenta, scurante di ciò che sta sopra il tetto. Del maestro
non ritenne più che l'amor della patria, e questa volea vedere forte e
unita: «sian pur iniqui i mezzi, ma son passeggeri, e ne seguiranno il
dominio supremo della legge, l'eguaglianza e la libertà di tutti, e si
farà della cittadinanza un medesimo corpo, ove tutti riconoscano un solo
sovrano»[235].

Adoratore della forza, e da quella sola sperando l'aquietamento delle
fazioni, il Machiavelli fantasticava una monarchia italiana. Non già
ch'egli pensasse mai a un signore, il quale soggiogasse le fiorentissime
repubbliche di Venezia, di Genova, di Lucca, nè tanto meno Roma; ma un
principe robusto che imponesse la sua politica a tutte. Eppure sarebbe
stata questa, nelle idee d'allora, una vera servitù, una conquista, un
uccidere l'autonomia a cui aspiravano i singoli popoletti; lo perchè
tale politica era detestata dai migliori italiani. E sempre vi si erano
opposti i pontefici, vedendo come il rinnovare un regno d'Italia al modo
dei Goti e dei Longobardi non solo avrebbe mozza la loro sovranità, ma
avvilita tutta Italia. Dell'essere stati operosissimi a impedir questa
tirannide comune sopra l'Italia, il Machiavello imputava i pontefici. Ma
non che altri, lo riprovava Francesco Guicciardini, riflettendo che
l'Italia fu corsa a lor posta dai Barbari quando era sotto al dominio
unico degli imperatori; che dalle sue divisioni trasse forse gravi mali,
ma n'ebbe in compenso una straordinaria floridezza; che gl'Italiani, per
abbondanza d'ingegno e di forze furono sempre difficilissimi a ridursi a
unità anche quando Chiesa non v'era; che col conservare l'Italia in quel
tenore di vita che s'addice alla sua natura e alla sua antichissima
consuetudine, anzichè male, avea fatto bene la Chiesa romana[236].

Per far l'Italia il Machiavelli ricorreva, al solito, agli stranieri;
non accorgendosi come i papi fossero la sola potenza che valesse a
salvarne l'indipendenza, desiderava che i Francesi gli umiliassero,
sollevando i baroni contro di essi in modo che o gl'insultassero come
sotto Filippo il Bello, o li chiudessero in Castel Sant'Angelo; nè esser
quelli «così spenti che non si potesse trovar modo a raccenderli»[237];
e a' suoi Fiorentini scriveva come si pensasse dai Francesi invadere
Roma, il che «sarebbe da desiderare, acciocchè ancora a codesti nostri
preti toccasse di questo mondo qualche boccone amaro»[238]. Ma della
riforma religiosa non ebbe verun concetto; trattò il cristianesimo non
altrimenti che il paganesimo, adattandolo a religione civile, siccome
leggeva in un frammento di Varrone; col che giustificava l'intolleranza.

E dappertutto non mostrasi egli novatore, ma sempre ripete idee
classiche, con qualche aggiunta e qualche applicazione. Nell'esporre «le
verità effettuate delle cose», non inculca espresso l'ingiustizia, ma
toglie per unica norma l'utilità; non come Satana dice al male, _Tu sei
il mio bene_, ma, _Tu mi sei utile_; se l'utile deva posporsi all'onesto
è disputa da frati.

I tradimenti altrui e le proprie empietà espone in tono d'assioma, senza
passione, come evenienze naturali, con freddo computo di mezzi e di
fine, con un'indifferenza che somiglia a complicità. Con questa scienza
senza Dio, che eleva l'ordine politico di sopra del morale, la ragione
di Stato sopra l'umanità, che suppone unica meta delle azioni il
soddisfare gl'istinti egoistici e interessati, assolve la menzogna, il
perfidiare la parola e i trattati, il conculcare il diritto delle genti,
la cospirazione, l'assassinio, purchè si raggiunga lo scopo, si soddisfi
l'ambizione, qualunque siasi: la vittoria arreca gloria, non il modo con
cui la si ottiene. Perciò il Machiavello ammira chiunque riesce, sia
pure a fini opposti, eccetto Giulio Cesare che spense le libertà
classiche, e Gesù Cristo che abjettì gli uomini predicando l'umiltà.
Ammira _la virtù_ dello scellerato Cesare Borgia, e fatto inorridire
colle costui scelleratezze, conchiude: «Io non saprei quali precetti
dare migliori ad un principe nuovo che l'esempio delle azioni del
duca... Raccoltele, non saprei riprenderlo, anzi mi pare di proporlo ad
imitazione a tutti coloro che per fortuna e con le armi d'altri sono
saliti all'impero». L'appassionata sua vista non gli lasciava scorgere
su quanto labile fondamento poggiasse la potenza di quel fortunato
ribaldo; e quando egli cade, lo pronunzia «truculento e fraudolento
uomo, e meritevole della pena che i cieli gli avevano serbata».

Armonizzar la natura col soprannaturale, la scienza colla fede, la
rivelazione colla ragione, la filosofia colla teologia, era stato lo
scopo degli Scolastici, e ormai erano beffati e posposti alle dottrine
gentilesche[239]. Cambiata la bilancia degli atti, qual meraviglia se
non veneravansi più i santi del paradiso, ma si applaudiva agli eroi
dell'inferno? Virtù è la forza intelligente; mezzo di governo una
dominazione unica e incondizionata. Invano Cristo avrà detto, «Perisca
il mondo, ma facciasi la giustizia»; il Machiavello torna al pagano
«Suprema legge è la salute dello Stato», e dice che «quando una città
pecca contro uno Stato, per esempio agli altri e securtà di sè un
principe non ha altro rimedio che spegnerla, altrimenti è tenuto o
ignorante o vile: dove si delibera della salute della patria, non vi
debbe cadere alcuna considerazione di giusto nè d'ingiusto, nè di
pietoso nè di crudele; nè di laudabile nè d'ignominioso». E segue che
«un uomo il quale voglia fare in tutto professione di buono, conviene
che rovini in fra i tanti che non sono buoni»: nelle esecuzioni non v'è
pericolo alcuno, perchè chi è morto non può pensare alla vendetta.

Altrettanto dicevano i Terroristi di Francia. Ed io non vedo in che cosa
Machiavello sia migliore di Hobbes, se non che egli pone in capo di
tutto la politica; e con voti contradditorj, contrasti inattesi,
sentimenti generosi in mezzo a mostruose teoriche, scompiglia la
critica, mentre Hobbes s'attiene alla morale, e tutto riduce ad unità
inflessibile, non commovendosi per veruna passione: del resto entrambi
confondono l'anima col corpo, l'onesto coll'utile, la ragione col
calcolo, Iddio col nulla. Machiavello esprime l'egoismo del principe,
come il Contratto Sociale di Rousseau espresse l'egoismo del suddito;
entrambi del pari repugnanti alla carità cristiana, e ponendo fondamento
alla sistemazione degli Stati non più l'ordine voluto da Dio, ma la
volontà dell'uomo; traendo ogni podestà non da Dio ma dall'uomo;
riducendo l'attività sociale non a compiere un disegno divino
providenziale, ma ad emancipare l'umanità.

Non potevamo trascurare questa eresia politica, che trionfò e durò più
delle altre; che, quando assassinava l'italica indipendenza, voleva
uccidere anche il diritto e la giustizia: e indebolita l'autorità
spirituale, preparava quel despotismo che non insinua la bontà, ma
reprime colla forza, usata accortamente sopra la torma de' bipedi, che
la loro stupidità condanna all'obbedienza.

Se questa sfacciataggine di politica anticristiana attesta come fossero
mutati i tempi e aggravati i pericoli, fu gran sintomo della lamentata
trascuraggine il non avere Leone X notato que' libri fra i proibiti,
anzi all'autore dato commissione d'un'opera analoga, sul governo da
porsi a Firenze; neppure Adriano VI, così onestamente rigoroso, li
toccò; Clemente VII diede privilegio al Blado per istampar le opere del
Machiavello, nel quale non vedeva se non l'illustre concittadino,
perseguitato dalla sua casa, che narrava la storia di Firenze, e la
dedicava a lui papa, il quale tenne il _Principe_ per una bizzarria di
spirito, una leggerezza come altre del segretario. Nè fino a Clemente
VIII veruna condanna officiale gli fu inflitta[240]. Oggi è, come
dicono, riabilitato, e onorato di statue come i pigmei suoi imitatori.


NOTE

[193] OZANAM, _Filosofia di Dante_. Al qual proposito giovi soggiungere
che Benvenuto da Imola, commentando Dante ove dice esser più di mille
gli eretici, riflette che _chussi poteano dire plus de centomillia
migliara_: e che i siffatti _son generalmente huomini magnifici_.

[194] Almeno lo asserisce sant'Agostino _De Civitate Dei_, VIII, 8.

[195] Vedi RENAN, _Averoè et l'averoisme_, 2 édit., p. 112.

[196] Vedi qui sopra, a pag. 97, e alla nota 23 del Discorso IV.

[197] _De materia cœli contra Averroem_. Padova 1493. _De intellectu
possibili, quæstio aurea contra Averroym_. Venezia 1500.

[198] Il testo dice _mot callemin_.

[199] _Hermannus Alemannus translator Manfredi, nuper a D. rege Carolo
devicti_, dice Rogero Bacone.

[200] _Defensores hujus hæresis dicunt quod aliquod secundum
philosophiam est, licet fides aliud ponat secundum theologiam_. Ed egli
stesso confutandolo professa che _in hac disputatione nihil secundum
legem nostram dicemus, sed omnia secundum philosophiam... tantum ea
accipientes quæ per syllogismum accipiunt demonstrationem_. Opp. Tom. V,
pag. 218, 226, 380.

[201] _Unum te obsecro ut ab omni consilio mearum rerum tui isti Arabes
arceantur atque exulent: odi genus universum... Vix mihi persuadebitur
ab Arabia posse aliquid boni esse_. Contra medicum quemdam.

[202] _Ad hæc ille nauseabundus risit, et «Tu (inquit) esto christianus
bonus: ego horum omnium nihil credo. Et Paulus et Augustinus tuus, hique
omnes alii quos prædicas, loquacissimi homines fuere. Utinam tu Averroim
pati posses, ut videres quanto ille tuis istis nugatoribus major sit».
Exarsi, fateor, et vix manum ab illo impuro et blasphemo continui_.
Senil. L. V, ep. 3.

[203] In un manoscritto della biblioteca di San Giovanni e Paolo a
Venezia si trova fossero Leonardo Dandolo milite, Tommaso Talento
mercante, Zaccaria Contarino nobile, veneziani, e il medico Guido di
Bagnolo da Reggio. La lor conversazione è il soggetto del trattato _De
sui ipsius et multorum ignorantia_.

[204] _Canem illum rabidum Averroem, qui furore actus infando, contra
Dominum suum Christum, contraque catholicam fidem latrat_. Ep. sine
titulo 656.

[205] Nel _Conciliator differentiarum_ f. 15 dell'edizione di Venezia,
scrive: _Ex conjunctione Saturni et Jovis in principio arietis, quod
quidem circa finem 960 contigit annorum, totus mundus inferior
commutatur, ita quod non solum regna, sed et _leges et prophetæ_
consurgunt in mundo... sicut apparuit in adventu Nabuchodonosor, Moysis,
Alexandri Magni, Nazarei, Machometi_. _Lex_ nelle traduzioni d'Averroè
equivale sempre all'arabo _Scharié_, che esprime e legge e religione.

[206] RICCOBONI, _De Gymn. Patav._, p. 134.

[207] Molta parte fu stampata nel 1858 da M. Alexandre a Parigi.

[208] Dedica del Giamblico, e proemio al Proclo.

[209] _Ista sunt quæ me premunt, quæ me angustiant, quæ me insomnem et
insanum reddunt... Perpetuis curis et cogitationibus rodi, non sitire,
non famescere, non dormire, non comedere, non expuere, ab omnibus
irrideri_. De fato, Lib. III. c. 8.

[210] _De fato_ III, 7.

[211] Quanto all'opinione dell'unità delle anime, _quamvis tempestate
nostra sit multum celebrata et fere ab omnibus pro constanti habeatur
eam esse Aristotelis_, asserisce non trovarsi che in Averroè, il quale
fu talmente sconfitto in tal proposito da san Tommaso, che non lasciò
più alcun appiglio se non di vomitar ingiurie contro di esso. _De
immortalitate animæ_, p. 8 e 9.

[212] _Respiciens legislator pronitatem viarum ad malum, intendens
communi bono, sanxit animam esse immortalem, non curans de veritate sed
tantum de probitate, ut inducat homines ad virtutem; neque accusandus
est politicus_. De immortalitate animæ.

Matter (_Hist. des découvertes morales et politiques des trois derniers
siècles_) alzò a cielo il Pomponazio come avesse stabilito la legge
della perfettibilità umana, il progresso delle istituzioni e delle
scienze, e la dottrina d'indipendenza dei tempi moderni. Sono sofismi
degni di chi chiama _barbara_ l'Italia al tempo di Leon X.

Le opere del Pomponazio furono raccolte e ristampate a Basilea nel 1567
con una prefazione di Guglielmo Gratarola, medico che troveremo fra i
riformati, e che pure stampò le opere proprie con testimonianze del Beza
e d'altri personaggi che lo lodano di gran pietà. Egli difende il
Pomponazio e asserisce che morì piamente secondo i tempi, cioè da
cattolico: se negò l'immortalità dell'anima secondo Aristotele, ciò non
può essergli imputato se non si pruovi che voleva con ciò insinuare
l'ateismo.

[213] _His ita se habentibus, mihi (salva saniori sententia) in hac
materia dicendum videtur quod quæstio de immortalitate animæ est neutrum
problema, sicut etiam de mundi æternitate: mihi autem videtur quod nullæ
rationes naturales adduci possunt cogentes animam esse immortalem,
minusque probantes animam esse mortalem, sicut quam plures doctores
declarant: quapropter dicemus sicut Plato, de legibus, certificare de
aliquo cum multi ambigunt, solius est Dei; cum itaque tam illustres viri
inter se ambigant, nisi per Deum hoc certificari posse existimo_. De
immortalitate animæ, pag. 124. _Animam esse immortalem articulum est
fidei, ut patet per symbolum apostolorum et Athanasii. Si quæ rationes
probare videntur mortalitatem animæ, sunt falsæ et apparentes, cum prima
lux et veritas ostendant oppositum; si quæ videntur probare ejus
immortalitatem, veræ quidem sunt et lucidæ, sed non lux et veritas;
quare hæc sola via inconcussa et stabilis est, cæteræ vero sunt
fluctuantes_. _Ib._ p. 128.

[214] _Hujusmodi legislatores, qui Dei filii merito nuncupari possunt,
procurantur ab ipsis corporibus cœlestibus_. De incant., Lib. XII.

[215] Che v'abbia cose vere secondo la teologia, false secondo la
filosofia, è proposizione condannata dalla Chiesa. _Cumque verum vero
minime contradicat, omnem assertionem veritati illuminatæ fidei
contrariam, omnino falsam esse definimus_. Leon X, bolla _Apostolici
regiminis_, edita nel concilio Lateranense V, 19 dicembre 1512. A ciò
conformossi Pio IX nella enciclica ai vescovi, 9 novembre 1846: _Etsi
fides sit super rationem, nulla tamen vera dissensio, nullumque
dissidium inter ipsas inveniri unquam potest, cum ambæ ab uno eodemque
immutabilis æternæque veritatis fonte Deo O. M. oriantur_.

[216] L'epitafio che l'Achillini si fece porre in San Martino di Bologna
è un altro testimonio della pendenza alle idee pagane.

    _Hospes Achillinum tumulo qui quæris in isto_
      _Falleris: ille suo junctus Aristoteli,_
    _Elisium colit, et quas rerum hic discere causas_
      _Vix potuit, plenis nunc videt ille oculis._
    _Tu modo, per campos dum nobilis umbra beatos_
      _Errat, die longum perpetuumque vale._

[217] DE THOU, _Mém._, p. 235.

[218] Racconta il fatto il Sanudo, _Rerum Ital. Scr._ XXII, p. 1206, e
dice il Marzio fosse di Montagnana.

[219] NAUDÉE _in Judicio de A. Nipho_.

[220] Commentarj di Pio II.

[221] Lo racconta lo Zilioli, manoscritto della Biblioteca Marciana.

[222] _Non est qui purum aurum non malit habere sub Teutonum nota, quam
sub romano symbolo factitium_. Lett. ad Ermolao Barbaro.

[223] Il costui carteggio in proposito con Giovanni Lanfredini fu
pubblicato dal Berti nella _Rivista Contemporanea_, con ricche notizie.
Dianzi Sigwart volle mostrare la relazione tra le dottrine di Zuinglio e
quelle di Pico della Mirandola. _Ulrich Zwingli, die Karakter seiner
Theologie mit besonderer Rücksicht auf Pic von Mirandula durgestellt_.
Stuttgard 1855.

[224] _Quid ad vos et Paulum si mihi fœniculi nomen indo, modo id sine
dolo ac fraude fiat? Amore namque vetustatis, antiquorum præclara nomina
repetebam, quasi quædam calcaria, quæ nostram juventutem æmulatione ad
virtutem incitarent_. PLATINA _in Paulo_ II.

[225] Vero è che andava anche spesso co' suoi scolari a una Beata
Vergine sul Quirinale, e morì piissimamente. È poi singolare che, nelle
recenti indagini del De Rossi per entro le catacombe di San Sebastiano a
Roma, fra i nomi di quelli che le visitarono nel secolo XV trovasi
notato _Regnante Pom. pont. max_.: e _Pomponius pont. max_. e
_Pantagathus sacerdos academiæ romanæ_; titoli che farebbero credere una
gerarchia stabilita, e risospettar di quello, di cui pareva essersi con
sincerità discolpato il Leto.

[226] Se il ricorrere a principe forestiero contro il proprio sia
fellonia, lo dica il lettore. Platina stesso ci riferisce la lettera da
lui scritta, ove conchiude: _Rejecti a te, ac tam insigni contumelia
affecti, dilabemur passim ad reges, ad principes, eosque adhortabimur ut
tibi concilium indicant, in quo potissimam rationem reddere cogaris cur
nos legitima possessione spoliaveris_.

[227] Si avverta che Sisto IV fece suo bibliotecario il Platina, e gli
diede egli stesso la commissione di scriver le vite dei papi: _mandasti
ut res gestas pontificum scriberem_, dice egli nella prefazione.

[228] Qui alcuno aspetterà ch'io metta anche i lamenti attribuiti a
Poliziano pel tempo buttato via nel dir l'uffizio, riportati dal Bayle e
copiati da tanti. Ebbene, tutt'al contrario, nell'epistola 9 del libro
II a Donato, egli si querela che le frequenti visite lo obblighino a
interrompere sin l'uffizio. _Adeo mihi nullus inter hæc scribendi restat
aut commentandi locus, ut ipsum quoque horarium sacerdotis officium
pene, quod vix expiabile credo, minutatim concidatur_. Melancton e Vives
dissero che il Poliziano avea letto una volta sola la sacra scrittura, e
si lagnava del tempo perdutovi. Son forestieri e non allegano pruova del
loro asserto. Noi al contrario sappiamo da lui stesso che, ne'
quattordici anni che fu benefiziato nella metropolitana di Firenze,
spiegava al popolo la Bibbia: _cum per hos quadragesimæ proximos dies
enarrandis populi sacris libris essem occupatus_.

[229] _Ricordi politici_, XXVIII e CCCXLVI.

[230] _Ricordi politici_, CCLIII.

[231] _Ricordi politici_, CXXIII.

[232] _Ricordi politici_, CXXIV.

[233] _Ricordi politici_, CCXI.

[234] Anche quelle stranezze trovarono plagiarj ai dì nostri. Göthe
diceva di collocarsi la testa del Giove Olimpico in faccia al letto, per
potere, allo svegliarsi, indirizzargli la preghiera: e imprecava alla
rivoluzione cristiana, che alla Venere Gnidia sostituì la Vergine
pallida e ascetica; e la scarna effigie d'uno, penzolone da quattro
chiodi, alla perfezione estetica del corpo umano, rappresentata dai
simulacri della Grecia.

[235] Lettera al Vettori.

[236] «Credo sia vero che la grandezza della Chiesa sia stata causa che
Italia non sia caduta in una monarchia; ma non so se il non venire in
una monarchia sia stata felicità o infelicità di questa provincia.
Sebbene Italia, divisa in molti dominj, abbia in varj tempi patite molte
calamità, che forse in un dominio solo non avrebbe patito (benchè le
inondazioni de' Barbari furono più a tempo dell'impero romano che
altrimenti), nondimeno ha avuto a rincontro le tante floride città, che
io reputo che una monarchia le sarebbe stata più infelice che felice. O
sia per qualche fato d'Italia, o per la complessione degli uomini,
temperati in modo che hanno ingegno e forza, non è mai questa provincia
stato facile ridurla sotto un impero, eziandio quando non vi era la
Chiesa, anzi sempre naturalmente ha appetito la libertà. Però, se la
Chiesa romana si è opposta alla monarchia, io non concorro facilmente
essere stata infelicità di questa provincia; poichè l'ha conservata in
quel modo di vivere, ch'è più secondo l'antichissima consuetudine e
inclinazione sua». _Considerazioni al Machiavelli_, I, 12.

[237] Legazione IX alla corte di Francia. Blois 9 agosto 1510.

[238] Legazione XII. 18 agosto 1510.

[239] Nel sillabo del 1864 al nº XIII è riprovato il dire che «il metodo
e i principj, con cui i dottori scolastici coltivarono la teologia, non
rimangono più colle necessità dei tempi nostri e col progresso delle
scienze».

Come questa filosofia e teologia venissero messe in onore ai giorni
nostri e qua, lo sanno quanti conoscono il padre Ventura, il Rosmini, il
Liberatore, il canonico Sanseverino, il Perrone, ecc.

[240] Un grande avversario dei papi e de' preti, l'ex-prete Luigi Bossi,
nelle note alla traduzione della _vita di Leon X_ del Rosoe riflette
che, l'abitudine che Machiavello aveva di scrivere in certo qual modo
all'azzardo e senza un disegno ed un fine preciso, poteva
ragionevolmente far nascere qualche dubbio, e questo ancora nella Corte
romana, sulla sincerità delle sue intenzioni. Tom. X, pag. 49.

A torto si suol attribuire al Possevino l'aver nella _Bibliotheca_
gridato primo all'arme contro il Machiavello, _sceleratum Satanæ
organum_. Il cardinal Polo, nella sua _Apologia a Carlo V_, narra come
gli venisse alla mano il _Principe_, e subito lo riconoscesse scritto da
un nemico del genere umano, dove religione, pietà, tutte le maniere di
virtù sono sovvertite, e veramente scritte col dito del demonio,
spargendo orribili massime fra principi e fra popoli. E fin d'allora
alcuno gli avea detto, per iscusa dell'autore, che egli odiava
grandemente i Medici, e consigliandoli a que' delitti, volea prepararne
la ruina col colmarli di odio. _Iste Satanæ filius, inter multos Dei
filios edoctus omni malitia, ex illa nobili civitate prodiit, et
nonnulla scripsit, quæ omnem malitiam Satanæ redolent_. E vien via
analizzandolo, in modo da non potersegli imputare quel che al Possevino,
cioè che l'abbia confutato senza leggerlo.

Lo combatterono pure frà Caterino Politi, e il Muzio, e il Bosio _De
ruinis gentium_, e quasi tutti i teologi politici.




DISCORSO X.

SCANDALI NELLA CHIESA. RIMPROVERI FATTILE E TOLLERATI.


Chi non ravvisa in tutto ciò come il mondo civile s'innovasse? Pensieri
elevati, bisogni meglio che materiali attestano come vi fosse tutt'altro
che torpore e negligenza nella società d'allora; nè supina indifferenza
pei diritti e i doveri, quale vorrebbero farci credere coloro, che dalla
patria di Hutten e di Goetz von Berlichingen giudicano quella di Ficino
e Pico, di Savonarola e Machiavello.

I re si venivano assodando coll'abbattere la feudalità; e le plebi
restringeansi ai troni come ad asilo di ordine e di giustizia, come
rimedio alle ineguaglianze oppressive ed offensive; la monarchia, benchè
non avesse ancora schiacciato l'aristocrazia e la democrazia, crescea le
ingerenze sue fin sulle cose ecclesiastiche: tra i varj governi s'erano
stabilite relazioni più intime e frequenti, donde una specie di politica
generale. Pertanto scemava il bisogno di domandare agli ecclesiastici
regole per gli atti, protezione per gli interessi; il risorto diritto
romano facea vagheggiare il coordinato accentramento degli antichi, in
luogo delle istituzioni paterne, delle franchigie locali, e della
personale indipendenza, introdotte dai Germani. La repressione della
feudalità chiamava un maggior numero a partecipare ai diritti
universali. Sopravviveva però lo spirito delle antiche repubbliche,
concitato anzi dal resistere a coloro che le spegnevano; lo slancio
cavalleresco non era ammortito dalla fredda ragione: metteasi passione
nell'erudizione come nella filosofia, calore e amore nella luce. Rotti i
ceppi del medioevo, non ancora assunti quelli delle convenienze, l'uomo
seguiva gli istinti, la fantasia, la coscienza, virtuoso o ribaldo ma
francamente, senza nè insuperbirne, nè vergognarne; donde una originale
varietà di atti come di componimenti; epicureismo sfacciato a fianco
d'una devozione fin mistica; serenità delle arti in mezzo alla
devastazione di eserciti brutali, che strappavano alla patria nostra
l'indipendenza; violazioni d'ogni diritto, e pregiudizj inumani e
servili, mentre grandeggiava la giurisprudenza, e poneansi i fondamenti
al diritto pubblico.

Nobili intelligenze elevavansi, guidate dalla critica a riprovare la
filosofia scolastica, l'architettura gotica, il latino chiesastico, la
servile riverenza all'autorità, richiamando ai modelli classici nella
letteratura e nelle arti, ai sommi filosofi, all'esame, all'esperienza;
ma con un'esuberanza di forze, un entusiastico trasmodare, una
indipendenza arrischiata, un'imitazione imprudente, un fervore pel
bello, separato dal buono. E a vero dire, la riforma protestante, se si
consideri come un ritorno verso l'antichità, era cominciata dai nostri
umanisti: perocchè anch'essi voleano annichilare quattordici secoli di
progresso, non per tornare ai primordj della Chiesa come poi Lutero, ma
per riaccreditare la civiltà pagana, sovvertita dal cristianesimo: non
già solo per distruggere come esso Lutero, ma per ripristinare gli
ordinamenti antichi, e far che la materia rivalesse ancora sopra la
morale. Come i re aveano trovato la polvere e i cannoni, così il popolo
avea trovato la stampa: e Roma la accolse, la favorì, non avendo paura
di nessun progresso: i primi libri si pubblicarono in badie, e dedicati
a papi, che li proteggeano a diffondere non solo la verità, ma anche la
civiltà pagana, e che presto doveano divenire i maggiori propagatori
della tentazione protestante. Ma quando annunziavasi che il mondo non
consisteva nelle sole tre parti antiche; che in America si trovava una
differente vita animale e vegetale, e uomini e civiltà d'altra specie;
che la terra gira e il sole sta; che ne' libri talmudici e nella cabala
era riposta profonda scienza; che l'India possedeva una lingua, madre
delle altre; che il Turco non era più barbaro dell'Ungherese; poteva la
mente tenersi queta e soddisfatta ne' canoni che avea sin là venerati
tacendo? Non doveano colle nuove idee destarsi bisogni nuovi e lo
spirito d'esame?

Non va mai senza inconvenienti un improvviso effondersi di cognizioni.
Stampa, scoperte di paesi nuovi e di codici antichi, secolo d'oro della
letteratura, aumento di comodità e dilicature, fomentavano la vita
sensuale, e per ricolpo le declamazioni contro il rilassato rigore
cristiano ed ecclesiastico.

Per verità a sì grandi mutazioni bisognerebbe si trovassero pari coloro
che guidano il mondo. I principi pretesero farlo col rendersi forti,
accentrarsi ne' proprj possessi, ritrarre allo Stato le prerogative, in
prima sparpagliate fra i possessori del suolo. La Chiesa videsi
costretta fare altrettanto, e poichè principalmente l'esiglio avignonese
(dov'era parso che il pontificato suddito comunicasse la sua servitù a
tutto il mondo, come altre volte ne tutelava le libertà) avea mostrato
l'indipendenza temporale essere necessaria garanzia della spirituale,
dovette essa pure assettarsi a guisa di principato, fino a negligere
quella che è essenza sua, la virtù, e il continuo migliorare di atti
nella persistenza delle dottrine.

Molti dell'alto clero, assorti in cure secolaresche, investiti
feudalmente di obblighi militari e fors'anche di diritti osceni[241], a
nulla pensavano meno che ad istruirsi in quella fede, che per ufficio
avrebbero dovuto tenere immacolata e diffondere. Fra le guerre
incessanti del medioevo, ad alcune chiese non provedeano quelli a cui
spettava canonicamente di eleggere i successori: onde i prelati, affine
di non lasciarle scoperte, le _raccomandavano_ a qualche prete; oppure
esse medesime, per sottrarsi a prepotenze, raccomandavansi a qualche
signore. I protettori ne vollero un compenso: e fossero laici o prelati,
teneansi parte della rendita, mentre del resto investivano amici o
parenti. L'abuso dapprima fu corretto con editti; ma come è trista
natura dell'uomo il facilmente abituarsi alle ingiustizie, i pontefici
stessi conferirono commende, anche a vita, e concedendo gl'interi frutti
al commendatario come al titolare; e mentre prima raccomandavasi la tal
chiesa acciocchè _intanto_ fosse governata, dappoi si disse: «Ti
raccomandiamo la tal chiesa acciocchè tu possa con maggior decenza
sostentarti». E poichè costoro erano instituiti dal pontefice, i vescovi
locali non potevano frammettersi al governo che facessero di quella
chiesa i commendatori, che vedendovi unicamente una fonte di guadagno,
trascuravano e le anime e le temporalità[242].

Alcun vescovo rinunziava alla sede, riservandosi la collazione de'
benefizj e certe propine; altri a denaro faceansi destinare de'
coadjutori, ch'era uno spediente per trasmettere il vescovado ai così
detti nipoti; fin arcidiocesi importantissime lasciavansi quasi retaggio
a famiglie principesche, come la milanese agli Estensi; poco importando
se l'investito fosse illetterato o fanciullo. Filippo, figliuolo del
duca Lodovico di Savoja, da bimbo era vescovo di Ginevra, e fatto
maggiore, depose l'abito clericale; come fece più tardi Emanuele
Filiberto, eletto cardinale di due anni. Giovan Giorgio Paleologo
vescovo di Casale, nel 1518 depose la tonaca, e menò moglie, e così nel
1515 Ranuzio Farnese, vescovo di Montefiascone a nove anni: a quindici
nel 1520 Giovan Filippo di Giolea era vescovo di Tarantasia.

Ne derivò l'ubiquità, cioè di poter godere i frutti delle prebende
dovunque si dimorasse, talchè uno poteva essere cardinale d'una chiesa
di Roma, vescovo di Cipro, arcivescovo di Glocester, primate di Reims,
priore di Polonia, e intanto alla Corte del cristianissimo trattava
forse gli affari dell'imperatore. Giovanni de' Medici, che fu poi Leone
X, appena adolescente si trovava canonico delle cattedrali di Firenze,
di Fiesole, d'Arezzo; rettore di Carmignano, di Giogoli, di San
Casciano, di San Giovanni in Valdarno, di San Pier di Casale, di San
Marcellino di Cacchiano; priore di Montevarchi, cantore di sant'Antonio
di Firenze, prevosto di Prato, abbate di Monte Cassino, di San Giovanni
di Passignano, di Miransù in Valdarno, di Santa Maria di Morimondo, di
San Martino, di Fontedolce, di San Salvatore, di Vajano, di San
Bartolomeo d'Anghiari, di San Lorenzo di Coltibuono, di Santa Maria di
Montepiano, di San Giuliano di Tours, di San Giusto e di San Clemente di
Volterra, di Santo Stefano di Bologna, di San Michele d'Arezzo, di
Chiaravalle presso Milano, del Pin nel Poitou, della Chaise-Dieu
presso Clermont. Il cardinale Innocente Cibo suo nipote tenne
contemporaneamente otto vescovadi, quattro arcivescovadi, le legazioni
di Romagna e di Bologna, le abbazie di san Vittore a Marsiglia e di san
Ovano a Rouen. Il cardinale Ippolito d'Este, a sette anni era primate
d'Ungheria, poi vescovo di Modena, Novara, Narbona, arcivescovo di Capua
e di Milano, la qual ultima dignità rinunziò a un nipote di dieci anni
riservandosene l'entrata: e questo nipote fu pure vescovo di Ferrara,
amministratore dei vescovadi di Narbona, di Lione, d'Orleans, di Autun,
di Morienne, a tacere un'infinità di badie. Il patriarcato d'Aquileja
stette ne' Grimani dal 1457 al 1593: il vescovado di Vercelli da forse
un secolo poteva dirsi ereditario nelle famiglie Rovere e Ferreria;
Giuliano Della Rovere, divenendo papa, ne investì il cardinale Ferrerio,
benchè già tenesse la sede di Bologna, e molte ricche badie. Al concilio
tridentino il vescovo di Pamplona manifestò che, quand'egli salì a
questa sede, da ottant'anni non vi risiedeva alcun vescovo, perchè erano
cardinali.

Adunque i signori nella vigna di Cristo trovavano desiderabilissimi
appanaggi ai loro cadetti; la curia romana, che male si confonde colla
Chiesa, ne faceva pingui ricompense a' suoi devoti, conferendole meno
per merito di scienza ed esemplarità, che per servigi resi in curia, o
ancora peggio per raccomandazioni di principi; con molteplici serie di
promozioni mirava a lucrare dalla vacanza e dalle collazioni de'
benefizj, e moltiplicare le tasse di cancelleria. I vescovi, educati nel
fasto spensierato anzichè a studj teologici, puntigliosi sul decoro
della famiglia ed emuli del lusso fraterno, amanti del ben vivere più
che del vivere bene, per trescare nelle Corti, o sollecitare posti a
Roma, abbandonavano le diocesi a vicarj spirituali, e per economia
preferivano sceglierli tra' frati mendicanti, i quali non esigevano
mercede. I cardinali, dice il piissimo Bellarmino, non divenivano santi
perchè aspiravano a divenire santissimi: le chiavi di san Pietro erano
desiderate, non perchè aprono il cielo, ma perchè erano d'oro[243].

Gli inferiori sogliono foggiarsi sull'esempio dei capi. Recitavasi la
messa con indifferenza meccanica, per abitudine, non altrimenti d'un
rito qualunque, senza spirito nè unzione, senza conoscere come
storicamente le sue cerimonie s'annettano a quelle della primitiva
Chiesa. Molti possedeano il titolo di dottori in teologia, ma non la
teologia; e come adesso non si leggono più libri serj e profondi, ma
enciclopedie e giornali e compendj, così allora, invece dei Padri e
della Scrittura, si stava alle _Somme_, ai _Fiori_, ai _Manuali_.
Innocenzo VIII dovette rinnovare la costituzione di Pio II, che ai preti
vietava di tenere macello, albergo, bettola, casa di giuoco, postribolo,
o di fare da mediatori per denaro; e se _dopo tre ammonizioni_
persistessero, non godrebbero più l'esenzione del fôro[244]. Silingardo
vescovo di Modena, dirigendo la sua _Somma di teologia morale_ al
cardinale Morene, diceva avere «nella visita di quella diocesi trovata
tanta ignoranza della lingua latina nella maggiore parte de' sacerdoti
curati, accompagnata da così poca pratica della cura delle anime, che
verisimilmente si può temere una gran ruina e precipizio del gregge». I
tre stati di Savoja, raccolti a Ciamberì nel febbrajo 1528, faceano
istanza a quel duca perchè fossero frenati e moderati gli ecclesiastici,
che trascendono in abiti e pompe mondane, ed esercitano l'usura con gran
danno del popolo minuto, e che godono pingui benefizj senza adempirne
gli obblighi di limosine e messe[245]. Insomma il sacerdozio
consideravasi come uno stato, non una vocazione; le penitenze, lo
studio, il predicare rimanevano incombenza de' frati.

Ma in questi pure appariva come sia pessima la corruzione dell'ottimo.
Commendate le badie ad uno che mai non le vedeva, o vi compariva con
treno secolaresco di cani, donne, cortigiani per raccorvi i frutti e far
caccia nelle selve, chi più curava la disciplina de' monaci? E qual
meraviglia se i conventi, già centri all'attività del pensiero, delle
arti, della devozione, intepidivano nella rilassatezza dell'opulenza, o
gareggiavano solo nella profana gelosia d'un Ordine coll'altro?

Mentre nell'Aretino e pari suoi si perdonava non solo ma si applaudiva
la scostumatezza, la perfezione a cui devono aspirare i monaci rendeva
rigorosi verso di loro; che d'altra parte obbligati per professione a
sopportare e umiliarsi, non davano timore di ripicchio. Eccoli pertanto
bersaglio alle leggerezze e alle arguzie. Lelio Capilupo di Mantova,
famoso pei lubrici centoni, ne fece uno _inimitabile_ contro i monaci,
ch'è inserito in fine del _Regnum papisticum_ di Naogeorgus. Chi non
conosce i nostri novellieri?

Non è men vero che i monaci venivano rimproverati anche dagli austeri;
se non che questi il facevano con carità, con esagerazione i depravati:
questi pel maligno gusto di rivelare spettacoli stomacanti, quelli collo
scopo di rimediarvi. Ambrogio abate generale de' Camaldolesi, dotto e
pio, adoprato da Eugenio IV nelle controversie e nella carità, nel 1431
e 1432 visitando i varj conventi d'Italia trovò disordini, ch'egli, nel
suo _Hodœporicon_, per prudenza dinota con voci greche; monache ch'erano
vere eta???da; altrove _omnes ferme_ p???a? e??a?; un'abadessa gli
confessò te???? p???sa?: d'un'altra un prete geloso pubblicò lettere
oscene. Noi ci siamo tanto compiaciuti in lodare i frati, che non saremo
imputati di malevolenza se deploriamo con pari franchezza che le
istituzioni umane, al par che le verità, si disgradano quando sieno
esposte al vento e alla pioggia del mondo. Chi ignora con qual buon
senso stizzoso san Girolamo rivelasse i disordini de' monaci fin dal suo
tempo? Vedemmo come, a riformarli, s'istituissero gli Ordini mendicanti,
ma la costoro degenerazione fu tanto prossima all'istituzione, che san
Bonaventura, generale de' Francescani, già nel 1257 querelavasi co'
provinciali e guardiani, perchè, sotto veste di carità, i fratelli
s'impacciassero d'affari pubblici e privati, di testamenti, di segreti
domestici; sprezzando il lavoro, cadono nell'infingardaggine; e mentre
pregano a ginocchi e meditano nelle celle, sbadigliano, dormono, si
danno a vanità, o dai libri che composero traggono un orgoglio, qual non
prenderebbero col tessere stuoje o fiscelle come i primi romiti;
vagando, riescono d'aggravio agli ospiti o di scandalo; per rifarsi
della stanchezza mangiano e dormono oltre il prefisso; scompigliano le
regole del vivere; domandano con tale importunità da farsi schivare come
ladri. E segue a dire che la vastità dei conventi incomoda gli amici, ed
espone a sinistri giudizj; ai parroci spiacciono perchè si danno attorno
a funerali e a testamenti. Così un loro amorevole; che non doveano dirne
Pier delle Vigne e Mattia Paris loro avversissimi?

L'Ordine francescano nel secolo XIV avea già dato cinque papi,
quarantatrè cardinali, più di cento canonizzati. Venerandoli per
santità, disinteresse, acume, le città chiamavano que' frati a compor
litigi, ad amministrare finanze, a riformare statuti; i papi li
deputavano a dilicate missioni, perchè nè costavano spesa, nè
accampavano pretensioni; il Sant'Uffizio li riduceva a una specie di
magistrati criminali, con bidelli, famigli armati, carceri e imperio
sovra il magistrato secolare; essi che erano stati istituiti a profonda
umiltà, a povertà assoluta. Allorquando nel 1457 se ne celebrò il
_capitolo generalissimo_ in San Francesco di Milano, con indulgenza pari
a quella di Santa Maria degli Angeli d'Assisi, immenso numero ne
concorse, pel cui sostentamento si raccolsero meglio di diecimila scudi
di limosine: il duca Francesco Sforza prodigò ad essi trattamento e
onorificenze, e sedette al loro pranzo frugale, mentre centomila curiosi
affluirono a vederli.

Ricchi di privilegi, tra cui invidiatissimo quello di confessare, e
predicare dovunque si trovassero, e farsi cedere il pulpito da ogni
curato, ne ottenner di nuovi da Sisto IV, epilogati nella famosa Bolla
dell'agosto 1474, fratescamente qualificata _mare magnum_, che
minacciava sino di destituzione i parroci che non obbedissero ad essi. I
vantaggi che traevano dall'opinione di santità tornarono a danno di
questa; e resi mondani, con mille brighe cercavano le dignità; e (dice
il cardinale Caraffa) «si veniva ad omicidj non solo con veneno, ma
apertamente col coltello e colla spada, per non dire con schioppetti».
Le gravissime controversie tra i più o meno rigidi Osservanti, procedute
fino all'eresia de' Fraticelli, da molti papi si tentò invano toglierle
di mezzo, finchè Leone X nel 1517 gli obbligò ad eleggere un solo
generale, nè portar altro titolo che di Minori Osservanti.

Che dirò delle smancerie usate per sostenere un santo speciale, una
speciale divozione, ciascun Ordine, ciascun villaggio, ciascuna chiesa?
Ne' panegirici si trascendea fino alle assurdità, per dabbenaggine più
che per frode moltiplicando i miracoli, le grazie, le reliquie, e
attirando al santo prediletto un culto vulgare, che rasentava
all'idolatria. Il fervore, non sempre disinteressato, per certe
devozioni nuove, come il rosario de' Domenicani e lo scapolare dei
Carmeliti, faceva proclamarle quale espiazione sufficiente a tutti i
peccati, che perdevano l'orrore quando annunziavasi così facile il
redimerli, e ne veniva presunzione a chi le osservasse, e confidenza
d'una buona morte dopo vita ribalda.

Altri frati, che s'occupavano nel trascrivere libri, si trovarono
ridotti all'ozio dalla stampa. Non che cessare, cresceva il mal vezzo di
gettarsi a quistioni di poca arte e molti cavilli, a dubbj curiosi e
controversie puntigliose, facendo schermaglia di sillogismi, surrogando
le sottigliezze scolastiche al vangelo, e alla logica attribuendo i
diritti della ragione, come oggi all'audacia: aggiugnendovi un ingombro
di indigeste autorità.

Se la beatissima vergine fu concepita anch'essa nel peccato originale;
se i Monti di pietà sono un'istituzione opportuna, o un'usura riprovata
dal vangelo, furono causa di lunghi abbaruffamenti fra Domenicani e
Francescani. Jacopo delle Marche minorita, predicando a Brescia nel
1462, affermò che il sangue, da Gesù Cristo versato nella sua passione,
era separato dalla divinità, e perciò non gli si doveva l'adorazione. Se
ne levò tanto rumore, che Pio II volle fosse messo in disputa alla sua
presenza da famosi teologi; i quali si bilanciarono in modo, che esso
papa non potè se non imporre silenzio su tal quistione[246].

Al concilio di Basilea fu condannata un'opera teologica di Agostino
Favaroni da Roma, composta di tre trattati; uno del sagramento
dell'unità di Cristo, e della Chiesa; l'altro di Cristo e del suo
principato; l'altro della carità e dell'amore infinito di Cristo verso
gli eletti; dove si trovavano proposizioni ereticali: per esempio, che
Cristo pecca ne' suoi membri, cioè nei fedeli; che la natura umana in
Gesù Cristo è veramente Cristo. L'autore le spiegava in senso cattolico,
e si sottopose al giudizio della Chiesa.

Sul pulpito la più parte non recavano studj profondi e dogmatica
precisione, ma zelo e modi popoleschi, con improvida applicazione alle
evenienze giornaliere. Di quegli aridi tessuti di scolastica e di
morale, rinzeppati di brani e brandelli d'autori sacri e profani, con
dipinture ridicole o misticismo trasmodato, non ci spiegheremmo i grandi
effetti che la storia ci ricorda, se non attribuendoli al gesto, alla
voce, allo spettacolo, e più alla persuasione della santità. E non il
talento, bensì la fede e l'amore fanno i grandi predicatori, quali
furono Bernardino da Siena, Michele da Carcano, Alberto da Sarzana ed
altri, famosi per conversioni e per pacificamenti. Una novità aveva
cercato introdurre Ambrogio Spiera, trevisano, servita e famoso teologo,
i cui sermoni, stampati nel 1476, poi nel 1510, sono piuttosto trattati
teologici, divisi in varie conclusioni, dove raccoglie tutto quanto in
proposito dissero le sante scritture, i Padri ed altri dottori. Così
evitava le opinioni particolari, ma quell'aridità sconveniva
all'eloquenza del pulpito.

Mescolando sacro e profano, serio e burlesco, col nuovo, col bizzarro,
col sorprendente attiravasi l'attenzione, ponendo i mezzi sopra lo
scopo. Paolo Attavanti ogni tratto cita Dante e Petrarca, e se ne gloria
nella prefazione. Mariano da Genazzano, levato a cielo da Pico della
Mirandola e dal Poliziano, «predicava attraendo con l'eloquenza sua
molto popolo, perciocchè a sua posta aveva le lagrime, le quali
cadendogli dagli occhi per il viso, le raccoglieva talvolta e gittavale
al popolo»[247].

Non è raro il trovare una pietà sincera e un'ingenuità profonda
associate senza gusto col buffo e col teatrale; e a riso anzichè a
compunzione eccitano i sermoni di Roberto Caracciolo da Lecce, dai
contemporanei supremato nell'eloquenza. Sale in pergamo a predicare la
crociata? traendosi la tonaca, rivelasi in abito da generale, come
pronto a guidare egli stesso l'impresa. Un'altra volta esclama:
«Dicetemi, dicetemi un poco, o signori; donde nascono tante e diverse
infermitadi in gli corpi umani, gotte, doglie di fianchi, febre,
catarri? Non d'altro se non da troppo cibo ed essere molto delicato. Tu
hai pane, vino, carne, pesce, e non te basta; ma cerchi a toi conviti
vino bianco, vino negro, malvagìe, vino de tiro, rosto, lesso, zeladia,
fritto, frittole, capari, mandorle, fichi, uva passa, confetione, et
empi questo tuo sacco di fecce. Émpite, sgónfiate, allargate la
bottonatura, et dopo el mangiare va, et bòttati a dormire come un
porco»[248]. E a costui fioccavano e brevi in lode, et onorevoli
commissioni, e mitre, e titolo di nuovo san Paolo.

Giacomo, arcivescovo di Téramo, poi di Firenze, fra varie opere, scrisse
una specie di romanzo col titolo _Consolatio peccatorum_ o _Belial_,
dove immagina che i demonj, indispettiti del trionfo di Cristo sopra
Lucifero, eleggano procuratore Belial per chiedere giustizia a Dio
contro le usurpazioni di Cristo; Dio commette la decisione a Salomone; e
Cristo citato, manda per rappresentante Mosè, il quale adduce a
testimonj giurati Abramo, Isacco, Giacobbe, Davide, Virgilio, Ippocrate,
Aristotele, il Battista. Belial li scarta tutti, eccetto l'ultimo,
sostiene la sua causa con finezza diabolica, pure la decisione esce a
lui contraria. Si appella, e Dio demanda la causa a Giuseppe; se non che
Belial preferisce comprometterla in arbitri; e sono Aristotele ed Isaia
per Mosè, per Belial Augusto e Geremia. I testi più venerabili sono
stiracchiati beffardamente; e dopo tutti i garbugli della
giurisprudenza, ove Belial imbarazza sovente Mosè men versato ne'
cavilli, gli arbitri danno di quelle vaghe decisioni, che lasciano ad
ambe le parti cantare trionfo.

_Nescit prædicare qui nescit barlettare_, dicevasi in onore di Gabriele
Barletta, i cui discorsi ebbero moltissime edizioni nel secolo di Leon
X[249], e pajono burlette. Per Pasqua racconta che molte persone
offrironsi a Cristo onde annunziare la sua risurrezione alla madre: egli
non volle Adamo, perchè, goloso dei pomi, non si indugiasse per istrada;
non Abele, perchè andando non fosse ucciso da Caino; non Noè, perchè
correvole al vino; non il Battista pel suo vestire troppo distinto; non
il buon ladrone, perchè aveva rotte le gambe; bensì donne per la
popolosa loquacità. Ma ben doveva esser applaudito quando, blandendo un
sentimento troppo vulgare, predicava: «O voi, donne di questi signori e
usuraj, se si mettessero le vostre vestimenta sotto il pressojo, ne
scolerebbe il sangue de' poveri».

Sempre poi conchiudevasi coll'accattare: e uno diceva: «Voi mi chiedete,
fratelli carissimi, come si vada in paradiso. Le campane del monastero
ve l'insegnano col loro suono: dan-do, dan-do, dan-do».

Il vizio non era nuovo, che già avea tonato l'Alighieri:

    Ora si va con motti e con iscede
    A predicare; e pur che ben si rida,
    Gonfia il cappuccio, e più non si richiede.

I quali versi commentando, Benvenuto da Imola adduce alquante
scempiaggini di Andrea vescovo di Firenze, che mostrava dal pulpito un
granello di seme, poi si traeva di sotto la tonaca una grossissima rapa,
e diceva: «Ecco quanto è mirabile la potenza di Dio, che da sì picciol
grano trae sì gran frutto». Poi: _O domini et dominæ, sit vobis
raccomandata monna Tessa cognata mea, quæ vadit Romam; nam in veritate,
si fuit per tempus ullum satis vaga et placibilis, nunc est bene
emendata; ideo vadit ad indulgentiam_[250].

A dir vero, questi modi, se men dignitosi, erano più efficaci che non le
esanimi generalità, le perifrasi schizzinose, e i consigli senza
coraggio dei secoli d'oro. Ma se a persone semplici e credenti recavano
edificazione, se doveva poi con sciagurata efficacia imitarli Lutero,
nel nascere della critica e della negazione davano appiglio ad accuse,
alla loro volta esagerate. Della tecnica compagine stomacavansi gli
schizzinosi letterati, e il Bembo, chiesto perchè non andasse a predica,
rispose: «Che ci ho a veder io? Mai altro non s'ode che garrire il
dottore Sottile contro il dottore Angelico, poi venirsene Aristotele per
terzo e terminare la quistione proposta»[251].

E l'erudito Bracciolini fa dire da Cincio in un suo dialogo: «Parmi che
tanto frà Bernardino da Siena, come altri troppi vadano errati per
istudio di brillare più che di giovare; non vôlti a curar le infermità
dell'animo delle quali si annunziano medici, quanto a ottenere gli
applausi del vulgo, trattano qualche volta recondite e ardue materie,
riprendono i vizj in modo che pare gl'insegnino, e per desiderio di
piacere trascurano il vero scopo di loro missione, quello di render
migliori gli uomini».

Alcuni non mancavano di merito letterario, quali frà Cavalca, il
Passavanti, frà Giordano di Rivalta. Come quest'ultimo distinguesse le
devozioni dagli abusi, giova mostrarlo a coloro, che in que' tempi e in
que' frati non ritrovano che superstizione: «Viene (diceva egli) viene
l'uomo, ed andrà a santo Jacopo in pellegrinaggio, ed anzi ch'egli sia
là, cadrà in un peccato mortale, e forse in due, e talora in tre, e
forse più. Or che pellegrinaggio è questo, o stolti? Che rileva questa
andata? Dovete sapere che, chi vuole ricevere le indulgenzie, conviene
che ci vada puro, come s'egli andasse a ricevere il corpo di Cristo. Or
chi le riceve così puramente? E però le genti ne sono ingannate. Di
queste andate e di questi pellegrinaggi io non ne consiglio persona,
perch'io ci trovo più danno che pro. Vanno le genti qua e là, e credonsi
pigliare Iddio per li piedi: siete ingannati, non è questa la via;
meglio è raccoglierti un poco in te medesimo e pensare del Creatore, o
piangere i peccati tuoi o la miseria del prossimo, che tutte le andate
che tu fai».

Parole altrettanto libere aveva proferite l'anno innanzi in Santa Maria
Novella a Firenze. «Molti si credono fare grandi opere a Dio; tra noi ce
ne facciamo grandi beffe. Verrà una femmina, e porrà sull'altare una
gugliata di refe e tre fave, e parralle avere fatto un grande fatto: or
ecco opera. Simigliantemente de' pellegrinaggi. Oh come pare grande
opera questa, e di gran fatica cotal viaggio! E vanterassi, e dirà: _tre
volte sono ito a Roma due volte ito a santo Jacopo, e cotanti viaggi ho
fatto_. E se vedesse in Roma le femmine a girar cinque volte e sei
all'altare, e' par loro avere fatto un grande deposito, e rimproveranlo
a Dio, come quel Fariseo che dicea, _Io digiuno due dì della settimana_,
or ecco grande fatto! e mangi, il dì che tu digiuni, una volta, e quella
mangi bene e bello. Questo andare ne' viaggi io l'ho per niente, e poche
persone ne consiglierei, e radissime volte; chè l'uomo cade molte volte
in peccato, ed hacci molti pericoli; trovano molti scandoli nella via, e
non hanno pazienza; e tra loro molte volte si tenzonano e adirano, e con
l'oste e co' compagni; e talora fanno micidio ed inganni e fornicazioni;
e caggiono in peccato mortale»[252].

Altri, massime dopo il Savonarola[253], stuzzicava l'attenzione col
mescere ai discorsi allusioni di politica; chi predicando pei Guelfi,
chi pei Ghibellini, chi pei Medici o per lo Sforza; talora erompendo in
aperti attacchi contro principi non solo, ma contro prelati e papi.

Non rimestiamo più a lungo questo fango senza ricordare come la
discordanza della teorica dalla pratica sia cosa umana, generale, e che
non si tratta di riformare il precetto, bensì di cercarne l'adempimento.
Infatti, se gli scandali erano vecchi, vecchio era pure il
disapprovarli; anzi è degna di nota la franchezza con cui, da per tutto
ma viepiù in Italia, si censuravano gli abusi degli ecclesiastici. Dante
rimproverò i pontefici con una franchezza, che parve ereticale ai nostri
secoli, adulatori de' principi e del vulgo. Francesco Petrarca ne'
sonetti invocò «fiamma del cielo sulle treccie dell'avara Babilonia,
scuola d'errori, tempio d'eresia», e peggio nelle lettere; eppure egli
viveva alla Corte pontifizia, e in lui come in Dante i rimbrotti
venivano da riverenza e dal desiderio di correzione.

Dopo di loro, sminuendosi le idee repubblicane e popolari col crescere
delle principesche, la letteratura credette far pompa di non pericolosa
libertà col volgere le spalle al dogma, invece di esso cantando armi ed
amori. Allora allo sdegno di zelo e di ragione di Dante contro i vizj
nella Chiesa, Giovanni Boccaccio sostituì lo scherno plateale e
l'epigramma delle società gaudenti; ridendo fra i disastri dell'umanità,
e dei mali della patria consolandosi coll'egoismo, fa cominciare in
chiesa l'osceno suo Decamerone, dove i vizj e i disordini de' monasteri
sono il tema prediletto; e papi, santi, devozioni, misteri vi vengono
trascinati, non per correggere il male, ma per celiarne. Che se in frà
Cipolla non fa che canzonare gli spacciatori di reliquie, e in ser
Ciappelletto le bugiarde conversioni, precipita affatto al razionalismo
nella famosa storiella dell'anello, certamente d'origine musulmana e
dalla scuola d'Averroè.

Gli altri novellieri, imitandolo, affastellarono arguzie ed avventure a
carico dei monaci, e nessuno peggio del Novellino di Masuccio
salernitano. Del quale ci viene specialmente al balzo la novella X, il
cui argomento è, «Come un vecchio penitenziere, non in villa o in luogo
rustico, che l'ignoranza il potesse in parte iscusare, ma nell'alma
città di Roma e nel mezzo di San Pietro, per somma cattività e malizia
vendea a chi comperare il volea come cosa propria il paradiso, sì come
da persona degna di fede mi è stato per verissimo raccontato».

Non osando avventarsi contro l'impero e contro i tiranni, la satira si
trastullò dunque contro la lassa disciplina. Il Poggio, che fu
segretario di tre papi, descrivendo in lettera a Leonardo Bruno il
supplizio di Giovanni Huss e Girolamo da Praga, li compassiona inveendo
contro Roma: nelle invereconde sue _Facezie_, raccolta degli aneddoti
che correano per le anticamere della cancelleria romana, insieme col
vulgo e cogli aristocratici, cogli eruditi e coi parlatori, berteggia
insolentemente gli ecclesiastici e la Corte pontifizia: eppure si
stamparono in Roma stessa il 1469. Battista Spagnuoli, dalla patria
detto il Mantovano, dettò satire virulente contro il clero. Giovian
Pontano satirico, che aveva sempre un calcio pei vinti, pronto a
carezzarli quando tornassero vincitori, spesso bersaglia gli
ecclesiastici, e nel dialogo _Caronte_ introduce vescovi, cardinali,
monaci a far confessioni spudorate. Antonio Vinciguerra, segretario
della repubblica fiorentina, verseggiò contro i peccati capitali che
infestavano la Chiesa e l'Italia.

Leonardo Aretino (_Libellum contra hypocritas_) dice ai frati: «Tra i
vostri grandi e deformi vizj, primeggiano l'orgoglio, l'avarizia,
l'ambizione. Volete ricoprirli colle lunghe cappe e coi cappucci; perciò
avviluppate i corpi onde asconder l'orgoglio sotto l'abito dimesso,
l'avarizia e l'ambizione sotto apparenza di povertà..... Ma se
desiderate esser persone dabbene, quali vorreste sembrare, bisognerebbe
cacciar i vizj dalle anime vostre, e non asconderli sotto le
tonache..... A tali ostentazioni io non credo; io non credo neppur a te,
o ipocrita, perchè sospetto che sotto quei panni s'asconda qualcosa. Chi
potesse guardarvi per entro, vedrebbe una cloaca di vizj turpi, e il
lupo rapace sotto le vestimenta d'agnello. E come l'esca serve a
pigliare i pesci, così le tonache grossolane coprono le vostre malvagità
per ingannare gli uomini. A questo travestimento è congiunta la
emaciazione del volto e lo sbattimento, che son pure grandi stromenti
d'ostentazione e di ciurmeria. Ipocrito, perchè sì tristo? che vuol dire
cotesto collo torto? che cotesti occhi abbassati, coteste finte di
integrità e di innocenza? Potete tenervi dal ridere quando vedete un
altro dello stesso mestiere?»

Questi libri erano lo stillato delle conversazioni: e piaggiavano
l'opinione pubblica, come suol chiamarsi l'opinione vulgare; ma quello
scandolezzarsi della costumatezza del clero sa di strano in iscritti
d'un libertinaggio perfin teorico, che rivelavano una depravatezza ben
più profonda nella società laica. Non erano dunque frutti d'una
filosofia indipendente: seguitavasi l'istinto, non la riflessione; lo
scetticismo usufruttavasi, non per iscassinare la fede, ma per
solleticare l'arte, la quale gavazzava in licenza sfrenata, eppure
arrestavasi davanti all'albero proibito, senza formolare veruna dottrina
eterodossa; indipendenti nell'oggetto, sommettevansi cattolicamente
nello spirito; e nessuno metteva in discussione seria, cogli altri nè
con se stesso, quei punti che sono il mistero della società, della
credenza, della vita.

Vanno dunque a gran pezza dal vero quelli che raccolsero tali satire o
declamazioni per designare de' precursori alla protesta religiosa.
Abbastanza ci fu veduto come tutte le eresie, dal mille in poi,
chiedessero la riforma, ben prima che si passasse dalle sètte entusiaste
alla forma sintetica e scientifica del protestantismo. E sempre piissimi
uomini e vescovi in prediche e in pastorali gemevano de' traviamenti
curiali ed ecclesiastici, e reclamavano un rimedio. Già al suo tempo san
Bernardo esclamava: «Chi mi darà che, avanti morire, io possa vedere la
Chiesa di Dio qual era ne' primi giorni?» Eppure con forza ineluttabile
si oppose ad Abelardo e ad Arnaldo, appena li vide intaccare la Chiesa.
Crebbe tale libertà nel grande scisma, allorchè non ben determinavasi
qual fosse la Chiesa vera, e Clemengis faceva a Gerson una pittura
orribile della Corte di Roma, da pura e santa mutata in bottega
d'ambizione e rapina, dove tutto si vende, dispense, ordini, sacerdozio,
peccati, sacramenti, messe; per denaro si elevano al sacerdozio
imbecilli che neppure sanno quel che leggono e cantano. Evvi un
fannullone, inetto al lavorare? Si fa ecclesiastico per vivere in
voluttuoso ozio. Talmente è convenuto che dai preti non si osserva la
castità, che i laici non vogliono un curato se non ha la concubina, per
così garantire il letto maritale[254].

Ed Enea Silvio Piccolomini, che poi fu papa: «La corte di Roma non dà
nulla senza denaro: vi si vende fin la imposizione delle mani e i doni
dello Spirito Santo; non vi si dà perdonanza de' peccati che a quelli
che han denaro»[255].

Nella città, ove tante radici mise poi l'eresia, Caterina da Siena
scriveva al suo confessore: «Il nostro dolce Cristo in terra crede, e
così pare nel cospetto di Dio, sarebbero a levare via due cose
singolari, per le quali la sposa di Cristo si guasta. L'una si è la
troppa tenerezza e sollecitudine di parenti; l'altra si è la troppa
misericordia. Oimè, oimè! questa è la cagione che i membri diventano
putridi pel non correggere. E singolarmente ha per male Cristo tre
perversi vizj, cioè la immondizia, l'avarizia e la superbia, la quale
regna nella sposa di Cristo, cioè ne' prelati, che non attendono ad
altro che a delizie, e stati, e grandissime ricchezze. Veggono i demonj
infernali portare le anime de' sudditi loro, e non se ne curano, perchè
son fatti lupi, e rivenditori della divina grazia. Quand'io vi dissi che
v'affaticaste nella Chiesa santa, non intesi solamente delle fatiche che
voi pigliate sopra le cose temporali; ma principalmente vi dovete
affaticare insiememente col padre santo, e fare ciò che voi potete in
trarre li lupi e li demonj incarnati dei pastori, che a veruna cosa
attendono se non in mangiare, e in belli palazzi, e in grossi cavalli.
Oimè, che quello che acquistò Cristo in sul legno della Croce, si spende
con le meretrici. Pregovi, se ne doveste morire, che voi ne diciate al
padre santo che ponga rimedio a tante iniquitadi. E quando verrà il
tempo di fare li pastori e' cardinali, che non si facciano per lusinghe,
nè per denari, nè per simonia; ma pregatelo quanto potete, che egli
attenda e miri se trova la virtù e la buona e santa fama nell'uomo, e
non miri più a gentile che a mercenario, perocchè la virtù è quella cosa
che fa l'uomo gentile e piacevole».

Brigida, nobile svedese, che reduce da Terrasanta, morì a Roma il 1373,
ebbe e scrisse rivelazioni, riprovate dall'insigne Gerson, approvate dal
cardinale Torquemada, e tradotte in tutte le lingue; fu canonizzata da
Bonifazio IX; eppure si era avventata gagliardissima contro la Corte
pontifizia sino a dire, «Il papa è l'assassino delle anime; disperde e
strazia il gregge di Cristo; più crudele che Giuda, più ingiusto che
Pilato, più abbominevole che gli Ebrei, peggiore dello stesso Lucifero.
Convertì i dieci comandamenti in un solo, _portate denaro_. Roma è un
baratto d'inferno, e il diavolo vi presiede, e vende il bene che Cristo
acquistò colla sua passione, onde passa in proverbio:

    _Curia romana non petit ovem sine lana;_
    _Dantes exaudit, non dantibus ostia claudit;_

invece di convocare tutti, dicendo, _Venite e troverete il riposo delle
anime_, il papa esclama: _Venite alla mia Corte, vedetemi nella mia
magnificenza maggiore di Salomone; venite, vuotate le vostre borse, e
troverete la perdita delle vostre anime_». Revelatio S. Brigitæ, l. 1,
c. 41, ed. Romæ 1628.

Ben però discernete come questi zelanti non risparmiassero l'individuo,
foss'anche il papa, perchè anelavano la purezza della Chiesa; anzi
l'affiggere ciascun fatto particolare ai depositarj dell'autorità
spogliava questa dalla scoria, lasciando intatta la persona morale.
Imitavano Cristo, che aveva insegnato a rispettare la cattedra di Mosè
malgrado le cattive opere degli Scribi e Farisei, sedutisi in quella:
mentre da poi detestaronsi i dottori, e per essi anche la dottrina che
insegnavano, e l'autorità che teneano da Dio d'insegnarla.

Il cardinale Giuliano rappresentava ad Eugenio IV i disordini del clero,
principalmente tedesco; donde l'odio che il popolo gli portava, fino a
temere che i laici gli s'avventino al modo degli Ussiti: «Gli accorti
tengono l'occhio a quel che faremo, e pare deva nascerne qualcosa di
tragico: il veleno che nutrono contro noi si manifesta: bentosto
crederanno fare opera accetta a Dio maltrattando e spogliando gli
ecclesiastici, come esosi a Dio e agli uomini; la poca devozione che
ancora sopravvive verso l'ordine sacro si perderà: si riverserà la colpa
di tutti questi sconci sopra la Corte romana, considerandola come causa
di tutti mali».

Gian Francesco Pico, principe della Mirandola, noto per la tragica sua
fine (1533), scrisse un opuscolo[256], che i riformati ristamparono a
Würtenberg nel 1521 per fare onta al papa, e per noverar fra i loro
precursori quel principe, di cui ristamparono pure l'orazione _De
reformandis moribus_, che egli recitò nel concilio lateranense, dove
pone al pallio l'ambizione, l'avarizia, la scostumatezza del clero. E la
recitava in un concilio, e la dedicava a Leone X, al quale pure dedicò
quattro libri dell'Amor Divino; e tutto è pietà nel suo _De morte
Christi, et de studio divinæ et humanæ philosophiæ_ (1497); e nella
dedica che Aldo pose all'opera di lui _De immaginatione_, accenna a
commenti de' Salmi, che aveva lasciati incompiuti, e che si allestivano
per la stampa: come ha pure tre inni eroici alla Trinità, a Cristo, alla
Beata Vergine.

Lorenzo Valla, uno de' più battaglieri fra quegli eruditi che nel secolo
XV empivano di risse la repubblica letteraria, nella prima giovinezza
avendo invano domandato di succedere a suo zio come segretario
apostolico, si vendicò con epigrammi contro la Corte romana: scrisse
_del Piacere_ anteponendo Epicuro allo stoicismo, contraddicendo a
Boezio, come fece pure in un dialogo _De libero arbitrio_[257]; giostrò
poi contro gli Aristotelici nelle _Disputazioni dialettiche_; nelle
_Eleganze della lingua latina_ mostrò molte improprietà nella traduzione
vulgata della Bibbia e ne' padri della Chiesa. Francamente esercitò
costui la critica con annotazioni al _Nuovo Testamento_, ponendo la
vulgata in paragone coll'originale[258]; dimostrò spuria la lettera di
Cristo al re Abgaro; falsa la donazione di Costantino a papa
Silvestro[259]; nè che gli apostoli componessero ciascuno uno degli
articoli del _credo_, e la dissertazione terminava esortando principi e
popoli a frenare l'indebito imperio del papa, e avvertirlo che
spontaneamente si tenga in porto, e rimanga soltanto vicario di Cristo.
«O romani pontefici, esempio d'ogni ribalderia agli altri pontefici; o
malvagi Scribi e Farisei che sedete sulla cattedra di Mosè, e fate
l'opera di Natan e Abiron, si conviene egli al vicario di Cristo celesta
pompa, e il vestire e le cavalcate? Non s'oda _partito della Chiesa, la
Chiesa guerreggia contro i Perugini, contro Bologna_. Non è la Chiesa
che combatte i Cristiani, ma il papa. Allora il papa si dirà e sarà
padre santo, padre di tutti, padre della Chiesa: nè ecciterà guerra fra'
Cristiani, anzi le eccitate da altri accheterà colla censura apostolica
e colla maestà del papato».

I declamatori, e massime gli odierni, ammirano il _gran coraggio_ del
Valla, ma noi diremmo piuttosto la _violenza_, con cui satireggia
prelati e papi e grandi che gli tardassero qualche favore. Nel dialogo
dell'avarizia e della lussuria flagella i cattivi predicatori, e
specialmente i Minori Osservanti, e in quello sull'ipocrisia tutti i
frati, e il clero in generale: eppure accusato al Sant'Uffizio, andò a
Roma a giustificarsi, e ad Eugenio IV scrisse bassamente, confessando
aver ingiuriato lui e il concilio: e se da questo non ottenne grazia, il
nuovo papa Nicolò V lo accolse come scrittore apostolico, gli diede
incarichi letterarj, benchè il Poggio, altro critico maligno, dal Valla
provocato, cavasse da' costui scritti una sequela di proposizioni
ereticali: Calisto III lo elevò anzi a segretario apostolico, e morto
tranquillamente nel 1465 fu sepolto nella basilica lateranense. Il suo
libro fu poi messo all'Indice dal concilio di Trento.

Tutto ciò pruova, non che si inclinasse già alla negazione protestante,
bensì che si confessavano gli abusi, e che senza pericolo li
denunciavano quelli che riferivansi alla forma, non mai alla sostanza.

E vaglia il vero, quando un potere non è contestato, e agli occhi di
tutti serba il carattere sacro, si può giudicarlo severamente eppur
riverirlo, nè reca scandalo il biasimo che sia portato sugli abusi non
sull'essenza, e al quale non affigge concetto distruttivo nè chi lo fa,
nè chi lo riceve. Ben altrimenti di quando, mancato il rispetto
irriflessivo, si sottilizza il raziocinio, e s'insinuano non solo il
dubbio erudito o la incredula beffa, ma la risoluta negazione.


NOTE

[241] Si vuole che, qualche prelato, come feudatario, esercitasse, o
almeno possedesse l'osceno diritto delle prime notti; e il Lancellotto,
nel bizzarro suo libro _L'Hoggidì, ovvero il mondo non peggiora_, dice:
«Cotal costume, dai Pagani e dai Gentili praticato, fu già in Piemonte;
ed il cardinale illustrissimo Geronimo della Rovere mi diceva aver egli
stesso abbruciato il privilegio che aveva di ciò la sua casa». Se mai
esistette un tal diritto di _fodero_ o di _marcheta_, bisogna dire che
n'abbiano ben accuratamente distrutti gli atti, giacchè nè da me nè da
altri cercatori mai nessuno ne fu trovato. Probabilmente non era che una
tassa imposta sulle nozze, forse colla simbolica rappresentazione del
metter una gamba nel letto; e come tale, n'ebbero il diritto perfino
alcune badesse.

[242] Oltre i novellieri, sul teatro pure si pungeva l'avarizia e
l'ignoranza degli ecclesiastici. Nel _San Giovanni Gualberto_,
rappresentazione del secolo XV, dovendosi eleggere il piovano d'una
chiesa, il cappellano esamina gli aspiranti, e riferisce al vescovo:

        Messere, io l'ho saputo, e me l'han detto:
        Quello a chi 'l popol la vorrebbe dare,
        È un buon prete, ma gli è poveretto,
        E non potrebbe un cieco far cantare.
        Quell'altro mi mostrò un pien sacchetto,
        E son ducati, secondo il sonare,
        E dice ve gli arreca, e son dugento.
    _Monsignore_. Costui ha ben ragion! mettili drento.

Alcuni monaci s'accordano per far eleggere abate un di loro, il qual
promette nominar l'uno priore, l'altro spenditore, l'altro camerlingo: e
vanno al vescovo, e gli offrono cento ducati perchè nomini quell'abate.

    _Monsignore_. E molto volentieri i' ho ben inteso;
        Ma ditemi, figliuol, sono di peso?
    _Monaco_. Monsignor, e' son nuovi tutti quanti.
        Non fa bisogno che voi li pesiate.
    _Monsignore_. Da voi in fuora, io vorrei duo tanti,
        Ma io vo' ben che voi mi ristoriate
        Ogni anno per la pasqua e l'ognisanti
        L'oca, il cavretto e' cappon mi rechiate.
    _Monaco_. Noi siam contenti, e' cappon fien duo paja,
        E le candele per la candellaja.

[243] Ma chi si scandalizza delle ricchezze del clero cattolico d'allora
non si dimentichi quante ne abbia il clero protestante d'oggi in
Inghilterra. I vescovi vi percepiscono da 4200 a 10000 sterline, cioè da
105 a 230 mila franchi, oltre un palazzo in città e uno in campagna: ai
due arcivescovi di York e di Cantorbery aggiungonsi per la
rappresentanza una gratificazione di quasi 273 fr. Nel settembre 1865
morì Roberto Moore, che godeva sei benefizi senza far nulla, e si
calcola che durante la sua vita ne traesse 753 mila sterline, cioè più
di 18 milioni.

[244] RAYNALDI, al 7 aprile 1488, § 21.

[245] CIBRARIO, _Istituzioni della Monarchia di Savoja_, pag. 127.

[246] Alfonso Tostat, famoso teologo spagnuolo, reputato il maggior
ingegno del suo secolo, a Siena sostenne, in presenza d'Eugenio IV,
ventuna tesi teologiche, alcune delle quali non vennero approvate dal
pontefice. Questi destinò l'altro famoso teologo cardinale Torquemada a
confutar queste due: che, sebbene non v'abbia peccato che non possa
esser rimesso, pure Iddio non rimette nè la pena nè la colpa, e nessun
prete può dare l'assoluzione; e che Gesù Cristo sofferse la passione al
3 d'aprile, non al 25 marzo. Le due proposizioni furono riprovate, ma il
Tostat pubblicò la _Difesa delle tre conclusioni_, e parve mostrare non
bastante deferenza per la decisione pontifizia.

[247] BURLAMACCHI, _Vita del Savonarola_.

[248] Predica I, ediz. di Venezia 1530.

[249] A Lione 1502, 1505, 1507, 1536, 1571, 1573, 1577, 1594; a Agen
1508, 1510, 1514, 1578; a Parigi 1518, 1521; ad Argentina e Rouen 1515;
a Brescia 1521; a Venezia 1585.

[250] È a vedere anche BARBERINO, _Documenti d'amore_, part. VIII, d. 2.

[251] LANDI, _Paradossi_.

[252] _Ed. del Moreni 1831_, I, 187, 232. Declamò novamente (II, 50)
contro l'andare al perdono di Roma e altri santi luoghi, predicando
sotto la loggia d'Or San Michele nel 21 settembre 1309, cioè parecchi
anni più tardi. Forse questi passi delle prediche di frà Giordano furono
presenti al beato Giovanni delle Celle quando dissuadea Domitilla dal
pellegrinaggio di Terrasanta, nella IXª delle sue lettere.

[253] Questi pure si lamentava che

    Ogni predicator buffoneggiava
    Nè quasi si credea dal tetto in su.

_Cedrus Libani_. Nella Magliabecchiana è manoscritto del quattrocento un
_Promptuarium prædicatorum_, dove, sopra argomenti che possono esser
soggetto di predica, si adunano le autorità della santa scrittura,
affinchè le prediche riescano _non subtilia magis quam utilia_.

[254] _Contra prælatos simoniacos, qui ordines sacros cœteraque
spiritualia publice vendunt_.

[255] _Epist._ Lib. I, c. 66.

[256] _Opusculum de sententia excommunicationis injusta pro H.
Savonarolæ innocentia_. Firenze 1497.

[257] Antonio Floribello, nell'orazione sopra l'autorità della Chiesa,
scrive: _Quod vero Lutherus et quidam ejus discipuli, omnia fato et
necessitate fieri, nihil in potestate nostra situm esse, agi nos, non
agere a principio dixerunt, cum idem senserunt quod nonnulli veteres
philosophi, tum Viclefi illius sui, Laurentiique Vallensis opinionem
impiam et humano generi perniciosam revocarunt_. SADOLETI, Opera II, p.
401.

[258] _De collatione novi Testamenti_. Fu pubblicata solo cinquant'anni
dopo morto l'autore, da Erasmo. Per tacere i vecchi, il Maj, il Rank, il
Vercellone, il Cavedoni notarono della versione itala molte voci non
usate dai classici, come _abintus_, _ascella_, _maletracto_, _prendo_,
_regalia_, _satullus_, _retia_ per rete, _advenit_ per accade,
_martulus_ per martello, _manna_ per manata, _altarium_ per altare,
_glorio_ e _combino_ per lodo e congiungo, _scamellum_ per scannello, e
forme grammaticali errate, come _odiet_, _odiant_, _odivi_, _plaudisti_,
_avertuit_, _sepellibit_, _eregit_, _prodiet_, _exiam_, _exies_,
_perient_, _scrutaberis_, _abstulitum est_, _prævarico_ e _demolient_
per prævaricor e demolientur, _lignum viridem_ ecc. Il conchiuderne che
la traduzione della Bibbia è barbara è un'assurdità ove si pensi che,
massime l'itala, fu fatta ne' floridi tempi dell'impero, essendo
vivissima la lingua latina. Fu dunque buon consiglio quello del De Vit,
di raccoglierne le voci nella ristampa che ora fa del Lexicon totius
latinitatis. Di ciò discorro io distesamente in una _Dissertazione
sull'origine della Lingua Italiana_. Napoli 1866.

[259] _De falso credita et ementita Constantini donatione, declamatio_.
È però a notare che la falsità dell'atto di donazione di Costantino era
già stata sostenuta da Pio II, ancora privato, dal cardinale di Cusa,
dal Pocock vescovo di Chicester. Dico dell'atto, perocchè su questa
donazione tanto controversa han discorso i migliori moderni in ben altro
senso dal vulgare, dietro al De Maistre, che avea scritto: «Una medesima
mura non potea contenere l'imperatore e il pontefice. Costantino cedette
Roma al papa. La coscienza del genere umano l'intese a questo modo, e ne
nacque la _favola_ della donazione, che è verissima. L'antichità, cupida
di vedere e toccar tutto, tramutò l'abbandono in una donazione formale;
la vide scritta su pergamena, deposta sull'altare di San Pietro. I
moderni gridano _falsità_; ed era l'innocenza che raccontava le sue
idee. Non c'è cosa sì vera quanto la donazione di Costantino».

Eppure Stefano Dumont, professore parigino, sostenne l'autenticità anche
dell'atto; autenticità simile a quella che dicemmo dell'altre Decretali,
che Graziano o il falso Isidoro non inventarono, bensì mutilarono o
cangiarono per ridurle opportune a una collezione legale.




DISCORSO XI.

I PAPI POLITICI. ALESSANDRO VI. IL SAVONAROLA.


A mali siffatti, pur beato quando si trova ad opporre fervido zelo, soda
pietà, scienza matura! Nessun vorrà credere che lo spirito di verità e
di santità, immorante colla Chiesa in eterno, non apparisse allora.
Principalmente negli Ordini religiosi sorgeva chi ravvivasse il
sentimento religioso, e tutti, a chi cercasse, offrirebbero personaggi
insigni per virtù e per scienza. Bernardino da Siena per tutta Italia
menava su' suoi passi la pace e la limosina, e moltiplicò chiese,
conventi, spedali, missionarj che spedì in ogni parte del mondo.
Bernardino da Feltre allettava il popolo coll'eloquenza e la virtù, e
col raccogliere i gemiti delle vedove e de' pupilli; propagò i monti di
pietà, allora appena introdotti da un Barnaba francescano a Perugia, per
salvare i bisognosi dagli usuraj (1494). Giacomo di Mombrandone,
patriarca delle Marche; Pier da Moliano e Antonio da Stroconio
nell'Umbria; Pacifico da Ceredano nel Novarese, Angelo da Chivasso,
riverito principalmente a Cuneo; Giacomo d'Illiria, frate presso Bari;
Vincenzo d'Aquila dedito a stupende austerità, e altri assai
Francescani, ottennero culto. De' Domenicani cercarono la riforma
Antonio de' Marchesi di Roddi, vercellese, e sant'Antonino, che eletto
arcivescovo di Firenze, conservò la frugale regolarità monastica, d'una
mula accontentandosi per tutti i servigi, mentre il palazzo, la borsa, i
granaj teneva aperti a chiunque; e profondea nelle pesti e ne' tremuoti;
«contro a molti che dicono i prelati usare le pompe per essere stimati,
giunto a Roma con una cappa da semplice frate, con un mulettino vile,
con poca famiglia, era in tanta reputazione, che quando passava per la
via s'inginocchiava ognuno a onorare lui, assai più che i prelati con le
belle mule e con gli ornamenti de' cavalli e de' famigli»[260]. Fondò a
Firenze il ricovero delle orfane e vedove decadute, ed altre istituzioni
che durano fin oggi, o fin jeri, come i provveditori dei poveri
vergognosi, anticipazione de' Paolotti: e lasciò una _Summa theologica_
di temperate conclusioni, che passa ancora per delle meglio ordinate; e
ch'egli stesso compendiò in italiano ad uso de' confessori. Matteo
Carrieri da Mantova, portentoso per richiamare al cuore famose
peccatrici, e coltivare nascenti virtù: catturato da un corsaro e
ottenutane la libertà, la esibì a riscatto d'una signora, presa
anch'essa colla figlia; onde il pirata commosso rilasciò tutti i
prigionieri (1450). Era domenicano, come Costante da Fabriano, diviso
fra lo studio, la preghiera e le macerazioni, e che già vivo ottenne,
direi, culto; Giovanni Licci da Palermo che edificò quell'Ordine in
cenquindici anni di vita; Sebastiano de' Maggi di Brescia, che alle lodi
di letterato rinunziò per attendere alla conversione de' peccatori ed al
rappacificamento de' nemici, massime a Genova, ove morì nel 1494.

Francesco di Paola, istitutore de' Minimi, assunse per divisa la parola
CHARITAS; non tacque il vero ai regnanti di Napoli; a Luigi XI di
Francia, che mandò a cercarlo nell'ultima sua malattia, annunziò che la
vita dei re sta come le altre in man di Dio e a questo si preparasse a
renderla. A quella Corte lo chiamavano _il buon uomo_, titolo che colà
rimase a' suoi frati, e ad una qualità di pere, di cui egli aveva
portato l'innesto.

Francesca di Busso fu esempio delle matrone romane, massime ne'
patimenti per l'invasione di re Ladislao e nella peste; per trent'anni
servendo ai malati negli ospedali senza negligere le cure domestiche;
infine istituì le Oblate. Caterina da Pallanza, udendo a Milano il beato
Alberto da Sarzana predicare la passione di Cristo, a questo dedicò la
sua verginità, e altre fanciulle raccolse sul monte di Varese ad
ascetica perfezione. Veronica, di poveri parenti milanesi, costretta al
lavoro continuo anche dopo entrata agostiniana, la notte imparava da sè
a leggere e scrivere, e fu da Dio graziata d'insigni favori. Caterina,
figlia d'un Fiesco di Genova vicerè di Napoli, costretta a sposare un
Adorno qual pegno di riconciliazione fra le due emule famiglie, dopo
dieci anni di paziente martirio, riuscì a convertire il marito; servì i
poveri nello spedale, e nelle pesti del 1497 e del 1501; consolata da
superne illustrazioni, lasciò opere, che per elevatezza e fervore
emulano quelle della sua contemporanea santa Teresa.

Luigia d'Albertone romana, Caterina Mattei di Racconigi, Maddalena
Panatieri di Trino, Caterina da Bologna, autrice delle _Sette armi
spirituali_, la carmelitana Giovanna Scopello di Reggio; Serafina,
figlia di Guid'Antonio conte d'Urbino, e moglie malarrivata di
Alessandro Sforza signore di Pesaro; Eustochia dei signori di Calafato a
Messina, fondatrice del Monte delle Vergini; Margherita di Ravenna,
provata da Dio con penosissime infermità, fondatrice della confraternita
del Buon Gesù; Stefania Quinzani d'Orzinovi, che le città s'invidiavano,
e a cui il senato veneto e il duca di Mantova e quel di Milano chiedeano
direzione; Margherita di Savoja, vedova del marchese di Monferrato che,
offertole da Cristo d'essere provata colla calunnia o la malattia o la
persecuzione, tolse di subirle tutte,... sono un piccolo saggio delle
donne che infioravano il giardino di Cristo.

Ma la pietà di questi e de' troppi che ommettiamo non bastava a quella
riforma, che sarebbe dovuta venire dall'alto; come già vedemmo dal fondo
della corruzione essere cavato il mondo per la forza di Gregorio VII, e
per lo zelo e gli esempj de' santi Francesco e Domenico.

All'alito di Dio e sotto l'ale del cristianesimo era sbocciata la
società moderna; e Dio, unica fonte d'ogni potestà, credevasi avere
commesso l'esercizio della temporale non meno che della spirituale al
suo vicario in terra; il quale, occupato delle anime, e di conservare
integro il dogma e pura la morale, aveva affidato una delle due spade
all'imperatore; l'imperatore, unto dal Cristo in terra, consideravasi
come capo dei re, come rappresentante il potere temporale della Chiesa
in quella grande unità, la quale nell'ordine religioso chiamavasi
_cattolicismo_, e nell'ordine temporale _sacro romano impero_. Concetto
sublime, che sottraeva il mondo all'arbitrio della forza per porlo in
tutela della fede, piantava dominj non per conquista o per nascita, ma
per riverenza ed opinione; preveniva spesso le guerre mediante
l'arbitrato supremo, appoggiato alla minaccia delle scomuniche; sempre
le rendeva meno micidiali; garantiva i re e i popoli dai mutui attentati
col chiamare gli uni e gli altri a rendere ragione di loro condotta
avanti ad un tribunale, inerme eppure potentissimo perchè fondato sulla
coscienza de' popoli, e resistendo ai forti non in nome della rivolta,
ma della sommessione che si deve a Dio più che agli uomini.

Al sublime divisamento vedemmo quali ostacoli s'attraversassero, sicchè
rimasero male determinati i confini delle due autorità. I papi, per
tutelarsi in un'età guerresca e quando ogni potenza derivava dal
possesso de' terreni, dovettero procacciarsi un dominio temporale, ma
tristo il guadagno che n'ebbero, avvegnachè li mise più d'una fiata in
punto di scambiare per supremazia principesca quel ch'era tutela e
arbitramento, affidato dalle coscienze, e fondato in un regno che non è
di quaggiù. Di rimpatto gl'imperatori pretendevano dominare sopra i re,
fare da tutori ai papi più che non fosse compatibile coll'indipendenza
de' primi e colla dignità del padre comune dei fedeli. Di qui la
diuturna contesa fra il pastorale e la spada, solo temporariamente
sospesa mediante transazioni che all'uno e all'altra impedivano di
trascendere, ma toglievano di spiegare intera la loro efficacia. Dopo le
deplorate scissure di Basilea e di Costanza, ove ambedue i partiti
ebbero bisogno del braccio dei re, questi, che aspiravano a concentrare
in sè la pubblica potestà, colsero quel destro, e reluttando alle
antiche prerogative di Roma dissero: «Noi conosciamo e sappiamo far il
bene, meglio della Chiesa; noi non dobbiamo dipendere da nessuno;
nessuno vi dev'essere nei nostri Stati, che da noi non dipenda».

Nella comune propensione di quel secolo a consolidare i principati sulle
rovine delle repubbliche e dei Comuni, anche i papi procacciarono più
solertemente negl'interessi temporali, o condotti dalla carne e dal
sangue s'affissero a dare opulenza e stato alle proprie famiglie, da un
lato accarezzando i potentati per averli conniventi alle loro
aspirazioni, dall'altro spremendo i deboli. Al concilio di Basilea un
oratore, quel desso che valse a fare eleggere l'antipapa Felice, diceva:
«Tempo già fu che io pensava sarebbe utile separare affatto la podestà
temporale dalla spirituale: ora mi convinco che la virtù senza la forza
è ridicola, che il papa romano senza il patrimonio della Chiesa non
rappresenta che un servo dei re e dei principi».

Ed uno de' politici meglio accorti, Lorenzo de' Medici, scriveva a
Innocenzo VIII esortandolo a rendersi forte coll'impinguare i suoi
parenti. «Non solo Vostra Santità è dispensata dalla modestia e dalla
riserva in faccia a Dio e agli uomini, ma potrebbesi biasimarla di non
farlo, e attribuirlo ad altri motivi. Lo zelo e il mio dovere obbligano
la mia coscienza a rammentare a Vostra Santità che nessuno è immortale;
che un papa ha tanta importanza quanta vuole averne, e poichè non può
rendere ereditaria la sua dignità, non può dire suoi se non gli onori e
i benefizj che fa ai suoi»[261].

Lorenzo era ispirato da interesse personale, ma avrebbe fatta
dichiarazione così esplicita se tale non fosse stata l'opinione comune?
Era il tempo che si ergevano tutti i principati sulle ruine delle
tarlate repubbliche, e il papa seguiva l'andazzo col rinvigorirsi
anch'esso. Inoltre le potenze fissavano cupidi occhi sullo Stato romano;
onde fattone quistione non di diritto, ma di forza, i papi poteano
adoprarsi ad acquistarlo come gli altri, e contro gli altri proteggerlo.

L'esiglio avignonese avea fatto sentire più che mai la necessità che il
papa stesse in terra indipendente, e quindi il bisogno di convalidare e
crescere il suo dominio. Martino V ed Eugenio IV si valsero del modo di
guerra allora usitato, cioè de' condottieri, per sottomettere le città
rivoltose. Nicolò V tentò un tratto confederar tutti gli Stati d'Italia
per opporli ai Turchi, che aveano presa Costantinopoli il 29 maggio
1453, e riuscì a conchiudere la pace di Lodi; ma questa assicurava i
varj dominanti, non li federava per l'offesa e la difesa. Internamente
la congiura del Porcari aveva offerto pretesto ai papi d'integrare il
proprio dominio su Roma, annullando l'autorità popolare dei capi di
rioni.

Quest'assoggettamento bisognava estenderlo a tutto lo Stato, reprimendo
l'anarchico arbitrio de' signorotti che se lo divideano, e a ciò
mirarono tutti i papi successivi, annaspando una politica non immune di
violenze e di frodi, a cui dà risalto il carattere ond'erano rivestiti.
Nella congiura de' Pazzi, prelati cospirarono ad assassinare i Medici in
chiesa, e il popolo in vendetta appiccava fino un arcivescovo; pruova di
deperita religiosità, ancor più della violenta diatriba, in
quell'occasione avventata a Sisto IV, credesi da Gentile de' Becchi
vescovo d'Urbino. Sebbene non crediamo che questo pontefice partecipasse
a tale assassinio, nè i tant'altri gravami contro la sua memoria, forza
è dire che esercitò trista politica; a titolo di mettere in pace
l'Italia per armarla contro i Turchi, sparnazzò scomuniche, massime
contro i Veneziani; sostenne la cadente libertà fiorentina contro
l'usurpazione dei Medici, ed aspirò all'indipendenza italiana, ma
mostrandosi ambizioso e corrotto, disgustò anche i repubblicani, e
mentre non attutì le irrequietudini intestine, lasciò che i rigori
dell'Inquisizione si trapiantassero dalla Spagna nel paese nostro: per
fare denari non abborrì da strani mezzi; creò nuovi uffizj da vendere,
impose l'esoso dazio sul macinato, decime sui prelati: elevò
impudentemente i parenti suoi, concesse perfino ad Alfonso, bastardo di
re Fernando d'Aragona, appena di sei anni, l'arcivescovado di Saragozza.

Nè più saviamente si maneggiarono i suoi successori, l'andamento delle
fortune d'Italia alterando per collocare, stabilire, dotare i loro
figliuoli o nipoti; e guardandosi come capi dello Stato, più che capi
della Chiesa. Non riscossi dalle minaccie di Basilea e Costanza
addormentavansi nella sicurezza del possesso, e lasciavano nella stessa
metropoli del cattolicismo preponderare lo spirito secolaresco. I
cardinali aveano facoltà di imporre condizioni nel conclave al futuro
pontefice, ma Innocenzo VI avea dichiarato che nessun giuramento
anteriore all'elezione può restringere l'autorità pontifizia, atteso
che, sede vacante, alla Chiesa non compete altro diritto che di eleggere
il successore. Morto Sisto IV, i cardinali stesero una costituzione, ma
tutta a loro mero vantaggio; non avessero meno di quattromila zecchini
d'entrata; non rimanessero colpiti da censure o scomuniche o giudizj
criminali, se non colla sanzione di due terzi del sacro collegio; non
oltrepassassero il numero di ventiquattro, un solo de' quali potesse
essere della famiglia del papa.

Siamo contenti di non esser obbligati a raccontare il regno di Innocenzo
VIII, salito papa col promettere, e connivendo a indegni favoriti che di
tutto faceano bottega.

Allorchè questi morì nel 1492, si manifestò più che mai nella
cristianità il bisogno di riformare la Chiesa; «Lionello vescovo di
Concordia n'espresse davanti ai cardinali il voto nel giorno che
entrarono in conclave, in un magnifico discorso rappresentando come la
romana, madre e radice della Chiesa universale, cadesse di giorno in
giorno in maggiore dispregio; estremo il lusso del clero; i principi
cristiani accanniti gli uni agli altri fino a distruggersi. Il dolore
della figlia di Sionne è grande come il mare. Rimedio sia l'eleggere un
pontefice santo, istruito, valente. Tutta la Chiesa ha gli occhi sopra
di voi; ne aspetta un capo che, col buon odore del suo nome, attiri i
fedeli alla salute; fedele come san Giacomo, ortodosso come san Paolo,
che dalla Babilonia dell'apocalisse spinga la Chiesa verso i testimonj
dell'Eterno»[262].
L'eletto fu Alessandro VI[263]; e il nome basterà per quelli che
accettano bell'e fatte le opinioni. Trovava egli ancora il paese
sovvertito dagli Orsini e dai Colonna, coprenti l'ambizione personale
sotto i titoli di Guelfi e Ghibellini; ed egli vi mosse guerra risoluta,
come ai Varani e Fogliani che possedeano le Marche: ai Della Rovere,
signori di Sinigaglia, ai Montefeltri di Urbino e di Gubio, ai Vitelli
di Civita di Castello, ai Baglioni di Perugia, agli Sforza di Pesaro, ai
Malatesta di Rimini, ai Riario di Imola, ai Manfredi di Faenza, ai
Bentivoglio di Bologna; tutti in gara di violenze e di tradimento, e che
promossero o favorirono la funesta calata de' Francesi con Carlo VIII, a
cui Alessandro si opponea. Che se come uomo rimase tipo d'una più
romanzesca che storica scelleraggine, egli salito pontefice a sessantun
anno; se, mentre da capitano andava a combattere i Savelli, gli Orsini,
i Colonna, lasciava il governo a sua figlia Lucrezia Borgia, fin
coll'arbitrio d'aprire le sue lettere: se Cesare Borgia, eroe del
delitto, infamato dalle lodi attribuitegli dal Machiavello, chiarì
quanto potesse osare un figlio di papa, e in conseguenza quanto fosse
opportuno il celibato de' preti: Alessandro come pontefice emanò savie
costituzioni; colla sì ingiustamente beffata delimitazione delle terre
scoperte prevenne i conflitti della Spagna col Portogallo nel nuovo
mondo; i contemporanei s'accordano a lodarlo d'avere tarpate le minute
tirannidi, e molti confessano, come fu detto di Tiberio, che in lui
andavano pari i vizj e le virtù. Dove non veglino i tirannici
ordinamenti che la cristianità sconosce, neppure l'inettitudine o la
malvagità d'un capo abolisce la bontà delle istituzioni e la consistenza
degli intenti[264].

Rinunziando a discolpe, che potrebbero scambiarsi per
giustificazioni[265], torciamo dal genio delle tenebre verso un angelo
di luce.

Qual Italia abbiamo? Le idee pagane sono in piena rifioritura: si
rovistano gli avanzi di libri, di statue, di fabbriche; sulle antiche si
modellano le opere nuove, a scapito dell'originalità e della
naturalezza; l'autorità d'un filosofo o d'un poeta reggesi in bilancia
con quella della Scrittura e d'un santo padre, fino a insegnare, Cristo
dice così, Aristotele e Platone dice colà; la sottigliezza scolastica
offusca la ragione col pretesto di illuminarla; la sublimità platonica
invanisce in delirj teosofici; si magnificano solo le virtù pagane, e i
nomi di greci e romani surrogansi a quelli ricevuti nel battesimo.

In quella civiltà cresciuto e fattosene adoratore, Lorenzo De' Medici
cantò inni sacri per compiacere sua madre, e osceni carnascialeschi per
compiacere alle brigate; e moriva circondato da tutto il fasto d'una
Corte popolana, fra capi d'arte antichi, o moderni che gli emulavano;
fra libri cercati di lontanissimo; fra olezzi di fiori, tratti
dall'India; fra delicature tributategli da tutto il mondo. Ma i suoi
sguardi su che si fissavano in quel memore punto? Sopra un crocifisso di
legno rusticamente intagliato, stretto fra le mani d'un frate. Era frà
Girolamo Savonarola. Nato di buona gente a Ferrara, già da fanciullo
amava la solitudine; nelle campagne fin colle lacrime esalava la piena
dell'affetto, e al Signore diceva: _Notam fac mihi viam in qua ambulem,
quia ad te levavi animam meam_. Educato all'aristotelica, a Firenze
verge ai Platonici e al misticismo, ma da' traviamenti lo rattiene
l'ammirazione sua verso san Tommaso, per omaggio al quale entrò
nell'Ordine dei Domenicani, adottandone il vero spirito nell'astinenza,
nell'obbedire, nell'adempiere a' più umili uffizj. Abbandonato fin ciò
che prediligeva, alcuni libri e immagini, portava abitualmente un
piccolo cranio d'avorio, che gli rammentasse il nulla delle onorificenze
umane, e passava di città in città predicando, esortando, commentando,
consigliando, confessando. Venuto nell'alta Italia, queste eccelse
montagne coronate di ghiacci, quasi bastite erette da Dio a difesa di
paese prediletto, e i colli degradanti in limpidi laghi o in pianure
sconfinate l'incantavano; sicchè fermandosi dalla pedestre
peregrinazione, sedeva sotto qualche albero guardando, e cercava nella
memoria alcun versetto di salmo che esprimesse gli affetti onde
sentivasi inondato. Nei dubbj del pensiero, nelle fiacchezze della
volontà pregava, pregava. Fatto nel 1488 priore del convento di san
Marco in Firenze, poc'anzi riformato dal santo arcivescovo Antonino, si
mostrò severo coi traviati quanto mite coi ravveduti; e parendogli che
da Dio gli fosse ispirato il modo con cui dovesse favellare, tonava
contro l'universale pervertimento. Predicava egli sotto un gran rosajo
damasceno, e malgrado la debile voce e l'accento lombardo, l'uditorio
gli crebbe tanto, che dovette trasferirsi in Duomo.

Oratori avidi d'applausi, con iscolastiche argomentazioni, scienza
profana, frasi armoniose, blandivano a que' popoli, fortunati di soavi
aure, piene di vita, d'una civiltà sviluppata ne' materiali godimenti,
sotto principi senza pari nel fasto e nel buon gusto, onorati e cerchi
da re lontani, cantati dai poeti, inneggiati dal popolo.

Chi oserebbe rompere quel concerto di encomj e di gioja? Il Savonarola,
che non conosce civiltà senza della virtù, e che, unendo la persuasa e
fino entusiastica devozione di frate alla franchezza di tribuno,
comincia a gridare, Sventura, sventura: e a declamare contro i viluppi
d'una politica subdola, le profanità degli artisti, l'abominazione
introdottasi nel santuario. Ed esclamava: «Tristo chi si vende al mondo!
guai ai padri che allevano alla peggio i loro figliuoli! guai ai
governanti che opprimono i popoli e ne fomentano le dissensioni, e
gl'istinti malevoli e l'odio alla verità! guai ai cittadini e mercanti
che non considerano se non il guadagno, come le donne agognano alle
futilità, i villani al furto, i soldati alle bestemmie! guai ai prelati
che, invece di menare il loro gregge a pastura intemerata e fresca,
l'avviano seco alle fonti avvelenate! guai ai preti che scialacquano i
beni della Chiesa, destinati ai poveri! guai ai sapienti che ignorano le
verità della fede o si stomacano della semplicità del catechismo! guai
agli artisti che, per amore dell'arte, perdono la fede, sagrificano il
costume! guai ai maestri che spiegando autori pericolosi, avvezzano alla
lubricità, prima che nelle Università si divaghino in una logica
petulante, nella arroganza dell'argomentazione, surrogata al buon senso
e al vangelo!»

Non sapeva egli perdonarla a que' predicatori, che fanno gemere e
piangere e stupire, ma non correggono nè emendano, ed eccitano emozione
femminea, anzichè salutare fervore; invece del vangelo annunziano baje,
spacciano pruriginose novità, volendo emulare la poesia di Virgilio o la
scienza di Platone, la soavità d'Isocrate o l'impeto di Demostene;
avviluppano Cristo nelle passioni umane; tolgono le distinzioni fra il
cristianesimo e il paganesimo: delle futilità de' filosofi e della sacra
scrittura fanno un miscuglio, e questo vendono su pei pergami, mentre le
cose di Dio e della fede lasciano da banda.

«Questa pecora smarrita (diceva) Cristo l'ha perduta: il buon prete la
ritruova, e deve renderla a Cristo; ma il malvagio la blandisce e la
scusa, e le dice: So che non si può sempre vivere castamente e astenersi
dal peccato; e così l'allontana più sempre da Cristo, e le fa perdere la
testa e la tiene per sè. Io non nomino alcuno, ma la verità bisogna
dirla. Se sapeste quel ch'io so! cose schifose, cose orribili; e ne
fremereste, ed io non so frenare le lacrime pensando che i cattivi
pastori si fanno mezzani per condurre l'agnella in bocca del lupo. Non
serve che preti e frati vadano ogni giorno a piazzeggiare, e fare visita
alle comari, ma che studiino la Bibbia. Dopo notti passate nel vizio,
che vuoi tu fare della messa?»

«Le scienze (diceva ancora) bisogna adoprarle per dimostrare la fede, ma
prendere la fede in semplicità, non dissiparsi in dissertazioni e
ciancie, ma studiare la Bibbia e i Padri». Ed egli infatto alla Bibbia
si appoggia continuamente; in nome e colle espressioni di quella,
minaccia o loda, esalta fulmina; e crede che, nel senso mistico, si
applichi non solo ai fatti generali della storia, ma anche ai
particolari di ciascun tempo, qualora la Grazia ajuti a combinare i
testi.

E più che al dogma, nella predicazione bada egli alla pratica; e tanto
fino politico, quanto poco lo fu Lutero, vede gli imminenti pericoli, sa
le notizie, vuole stabilire la repubblica evangelica, l'eguaglianza di
ricchi e poveri. A differenza del Machiavello, sa che forza ed armi non
bastano dove così profonda è la depravazione: il male sta nell'anima;
questa bisogna rigenerare, e il miracolo sarà fatto. E professando la
virtù essere necessario fondamento d'ogni libertà, e arte della tirannia
pervertire i costumi, doleasi che per questa via le antiche repubbliche
italiane «sobrie e pudiche», s'andassero precipitando nella tirannide; e
proclamava che buon governo e moralità vanno inseparabili.

Perciò, quando Lorenzo de' Medici lo chiamò al letto della sua agonia,
dicono che il frate gli ponesse come patto dell'assoluzione il
restituire a Firenze la proprietà migliore, la libertà.

Come altri pretesi redentori d'Italia, mirò con compiacenza l'invasione
di Carlo VIII, salutando i Francesi quai liberatori, e godette che per
opera loro fossero cacciati i tiranni di Firenze: ma quando essi
abusavano della vittoria, affacciossi a Carlo, e gli indirizzò quel che
più sgarba ai potenti, la verità; e perchè quel re s'inchinava a lui
davanti, e' gli mostrò un crocifisso dicendo: «Non venerare me, ma
questo, che ha fatto il cielo e la terra, ch'è re dei re, e manderà a
rovina te con tutto il tuo esercito se non desisti dalla crudeltà». Come
Carlo partì, fece stabilire a Firenze il regno di Cristo, cioè il
governo a popolo, e parve l'idolo della città, alla vigilia di divenirne
l'esecrazione.

Noi non abbiamo a qui discorrere de' suoi fatti politici e governativi,
benchè fossero tanta cagione delle sue ultime vicende. Solo diciamo come
le sue prediche fossero benedette di frutto stupendo; e per un momento
parve che la Firenze del Pulci, delle giostre, de' carri
carnascialeschi, fosse mutata in una città di santi. Dalle ville che
popolano il Val d'Arno e le pendici dell'Apennino, affluivano contadini;
e appena le porte si schiudessero, precipitavansi nella città, dove
trovavano accoglienza e nutrimento dalla eccitata carità. Giovani,
donne, fanciulli, vecchi, d'ogni classe, con giubilo devoto affollavansi
ad aspettare le prediche del frate, ognuno queto al suo posto, con un
lumicino per leggere l'uffizio o libri devoti; e non s'udiva uno zitto;
se non che a tempo a tempo alcuno sorgeva ad intonare una laude, alla
quale rispondeasi a vicenda: e le tre, le quattr'ore attendevano sinchè
il frate venisse a spargere la parola or minacciosa, or confortante.
Pareva proprio una primitiva Chiesa, dice un contemporaneo; dapertutto
un conversare pieno di carità, un guardarsi, incontrandosi, con letizia
inestimabile, fossero pure forestieri, bastando ch'erano figliuoli di
quel gran padre: per le vie e pel contado non più canzoni e vanità, ma
cantici spirituali, e per le strade vedeansi le madri andar recitando
l'uffizio co' figliuoli, a modo de' religiosi; alle mense, fatta la
benedizione, si leggeva qualche libro devoto; non si vendea più carne i
giorni proibiti: la sera i giovani accoglievansi al focolare paterno a
recitare il rosario; le donne ripresero la modestia nel vestire; sino i
fanciulli chiesero dal magistrato regolamenti per proteggere il buon
costume. Gli uomini viziosi s'asteneano, per paura d'essere additati dai
fanciulli, come le donne addobbate in foggie disoneste. Voleano
divertirsi? Adunavansi a brigatelle di venti o trenta, in qualche
deliziosa postura; e comunicatisi, consumavano la giornata cantando
salmi, o in pii sermoni, o recando in processione la Madonna e il
Bambino: e le domeniche, côlti rami d'ulivi, uscivano sui prati e
ripeteano laudi che il frate avea composte, adattandovi arie dedicate
già alla frivolezza e all'immoralità.

Più si abbondava nelle opere di carità; faceasi venire grano a sollievo
della carestia dominante; si eresse un monte di pietà per riparare alle
usure; moltiplicaronsi altri atti che attiravano lo scherno de'
gaudenti, i quali chiamavano costoro stroppiccioni, piagnoni, frati.

Al Savonarola doleva che la letteratura e le arti avessero preferito le
vie di Betsabea a quelle di Betlem; lo studio della natura e dell'antico
al sentimento intimo; e si ostentassero nudità fino sugli altari, come
ne' versi le divinità e i sensi pagani usurpavano il luogo a Cristo e
alla pensierosa severità, quasi volesse farsi rivivere ciò che è
defunto, e per sempre. Perocchè le belle arti, rinnovellatesi non a nome
dell'idea, ma della pratica e del bello plastico, si erano rivoltate
contro il medioevo a nome dell'antichità; prima vagheggiando i prestigi
classici, poi dimenticando la sostanza per la veste, e surrogando il
gusto all'entusiasmo. Il Savonarola cercò istituire scuole o
congregazioni, onde ricondurle nel santuario, dove erano sbocciate; e a
quell'anima entusiasta, sotto il bel cielo d'Italia, nella città altrice
delle arti, come dovea sorridere il pensiero di rigenerarle, e di
ricollocare la bellezza in grembo all'Eterno, dal quale essa deriva!
Molti artisti convertironsi a lui, non già per distruggere e abolire il
bello, come fecero i Protestanti, ma per consacrare il pennello, lo
scalpello, il bulino a soggetti edificanti.

Anzi il Savonarola osò per amore un fatto, che troppo fu ripetuto per
ira in altri paesi. I giovinetti, ch'egli educava nella pia austerità
mandò attorno per la città a farsi dare libri sconci o di sorte, laide
immagini, tessuti lascivi, canzoni amatorie, ritratti di bellezze
divulgate, e di tutte queste _vanità_[266] il giorno di berlingaccio del
1498 fu fatta una gran catasta in piazza e postovi fuoco a suon di
trombe e di canzoni. I savj secondo il secolo ne presero scandalo, e
dicevano sarebbonsi potute vendere, e col denaro fare limosina; «come
dissero già (riflette il Nardi) i mormoratori del prezioso unguento
sparso da quella devota donna sopra i piedi di Cristo; non considerando
che i filosofi pagani e gli ordinatori delle polizie, e Platone
specialmente, scacciavano tutte quelle cose che oggi sono vietate più
severamente dalla cristiana filosofia».

Del clero massimamente rimproverava frà Girolamo l'indegno vivere, e il
non credere che nel sacramento sia Cristo, cioè l'accostarvisi
indegnamente. «Fatti in qua, ribalda Chiesa, dice il Signore; io ti avea
dato le belle vestimenta, e tu ne hai fatto idolo: i vasi desti alla
superbia, i sacramenti alla simonia; nella lussuria sei fatta meretrice
sfacciata; tu sei peggio che bestia; tu sei un mostro abbominevole. Una
volta ti vergognavi de' tuoi peccati, ma ora non più. Una volta i
sacerdoti chiamavano nipoti i loro figliuoli; ora non più nipoti ma
figliuoli, figliuoli per tutto. Tu hai fatto un luogo pubblico, hai
edificato un postribolo per tutto. Che fa la meretrice? Ella siede in
sulla sedia di Salomone, e provoca ognuno; chi ha denari passa, e fa
quel che vuole; chi cerca il bene è scacciato via. O Signore, Signore,
non vogliono che si faccia il bene. E così, o meretrice Chiesa, tu hai
fatto vedere la tua bruttezza a tutto il mondo, e il tuo fetore è salito
al cielo. Tu hai moltiplicato le tue fornicazioni in Italia, in Francia,
in Ispagna, per tutto. Ecco che io stenderò le mie mani, dice il
Signore; io ne vengo a te, ribalda, scellerata: la mia spada sarà sopra
i tuoi figli, sopra il tuo postribolo, sopra le tue meretrici, sopra i
tuoi palazzi: e sarà conosciuta la mia giustizia. Il cielo, la terra,
gli angeli, i buoni, i cattivi ti accuseranno, e non vi sarà persona per
te, io ti darò in mano di chi ti odia»[267].

E altre volte: «Quand'io penso alla vita dei sacerdoti, mi bisogna
piangere. O fratelli e figliuoli miei, piangete sopra questi mali della
Chiesa, acciò il Signore chiami a penitenza i sacerdoti. La chierica
mantiene ogni scelleratezza. Comincia pure da Roma: e' si fanno beffe di
Cristo e dei santi: sono peggio che Turchi, peggio che bovi. Non
solamente non vogliono patire per Dio, ma vendono perfino i sacramenti.
Oggi vi sono sensali sopra i benefizj, e si vendono a chi più ne dà.
Credete che Dio voglia più sopportarlo? Guai, guai all'Italia e a Roma!
venite, venite, sacerdoti; venite, frati miei: vediamo se possiamo
resuscitare un poco l'amore di Dio»[268].

E vi applicava quel che Amos diceva contro i sacerdoti ebrei: «La nostra
Chiesa ha di fuori molte belle cerimonie in solennizzare gli ufficj
ecclesiastici, con belli paramenti, drappelloni e candellieri d'oro e
d'argento, e tanti bei calici che è una maestà. Tu vedi là quei prelati
con mitre d'oro e di gemme preziose in capo, con pastorali d'argento e
piviali di broccato, cantare bei vespri e messe, con tante cerimonie e
organi e cantori, che tu stai stupefatto; e pajonti costoro uomini di
grande gravità e santimonia, e non credi ch'e' possano errare, ma ciò
che dicono e fanno s'abbia a osservare come l'evangelo. Gli uomini si
pascono di queste frasche, e rallegransi in queste cerimonie, e dicono
che la Chiesa di Cristo Gesù non fiorì mai così bene, e che il culto
divino non fu mai sì bene esercitato quanto al presente, e un gran
prelato disse che la Chiesa non fu mai in tanto onore, nè i prelati in
tanta reputazione; e che i primi erano prelatuzzi, perchè umili e
poverelli, e non avevano tanti grassi vescovadi nè tante ricche badie,
come i nostri moderni. Erano prelatuzzi quanto alle cose temporali, ma
erano prelati grandi, cioè di gran virtù e santimonia, grande autorità e
reverenza ne' popoli, sì per la virtù, sì pei miracoli che facevano.
Oggidì i Cristiani che sono in questo tempio, non si gloriano se non di
frasche; in queste esultano, di queste fanno festa e tripudiano; ma
interverrà loro quello ch'io vidi, che il tetto rovinerà loro addosso,
cioè la gravità de' peccati delle persone ecclesiastiche e de' principi
secolari cadrà sul loro capo, e ammazzeralli tutti in sul bello della
festa, perchè si confidano troppo sotto questo tetto.

«I demonj ed i prelati grandi, perchè hanno paura che i popoli non
escano loro dalle mani e non si sottraggano dall'obbedienza, hanno fatto
come fanno i tiranni delle città: ammazzano tutti i buoni uomini che
temono Dio, o li confinano, o li abbassano che e' non hanno uffizj nella
città; e perchè non abbiano a pensare a qualche novità, introducono
nuove feste e nuovi spettacoli. Questo medesimo è intervenuto alla
Chiesa di Cristo: primo, essi hanno levato via i buoni uomini, i buoni
prelati e predicatori, e non vogliono che questi governino: secondo,
hanno rimosso tutte le buone leggi, tutte le buone consuetudini che avea
la Chiesa, nè vogliono pure ch'elle si nominino. Va, leggi il Decreto;
quanti belli statuti, quante belle ordinazioni circa l'onestà de'
cherici, circa le vergini sacre, circa il santo matrimonio, circa i re e
i principi come e' s'hanno a portare; circa l'obbedienza de' pastori;
va, leggi, e troverai che non s'osserva cosa che vi sia scritta; si può
abbruciare il Decreto, che gli è come se non ci fosse. Terzo, hanno
introdotto loro feste e solennità per guastare e mandare a terra le
solennità di Dio e de' santi.

«Se tu vai a questi prelati cerimoniosi, essi hanno le migliori paroline
che tu udissi mai; se ti conduoli con essoloro dello stato della Chiesa
presente, subito e' dicono: _Padre, voi dite il vero, non si può più
vivere se Dio non ci ripara_. Ma dentro poi hanno la malizia, e dicono:
_Facciamo le feste e le solennità di Dio feste e solennità del diavolo,
introduciamo queste coll'autorità nostra, col nostro esempio, acciocchè
cessino e manchino le feste di Dio, e sieno onorate le feste del
diavolo_. E dicono l'uno all'altro: _Che credi tu di questa nostra fede?
Che opinione n'hai tu?_ Risponde quell'altro: _Tu mi sembri un pazzo; è
un sogno, è cosa da femminucce e da frati. Hai tu mai visto miracoli?
Questi frati tutto il dì minacciano, e dicono, e' verrà, e' sarà; e
tutto il dì ci tolgono il capo con questo loro profetizzare. Vedi che
non sono venute le cose che predisse colui. Dio non manda più profeti, e
non parla con gli uomini; s'è dimenticato de' fatti nostri, e però gli è
meglio che la vada così, e che governiamo la Chiesa come abbiamo
cominciato_. Che fai tu dunque, Signore? Perchè dormi tu? Levati su,
vieni a liberare la Chiesa tua dalle mani dei diavoli, dalle mani de'
tiranni, dalle mani de' cattivi prelati; non vedi tu che la è piena
d'animali, piena di leoni, orsi e lupi, che l'hanno tutta guasta? Non
vedi tu la nostra tribolazione? Ti se' dimenticato della tua Chiesa, non
l'hai tu cara? ell'è pure la sposa tua! non la conosci tu? È quella
medesima, per la quale discendesti nel ventre di Maria; per la quale
patisti tanti obbrobrj; per la quale volesti versare il sangue in croce.
Vieni, e punisci questi cattivi, confondili, umiliali, acciocchè noi più
quietamente ti possiamo servire»[269].

Nè già disapprovava egli i possessi temporali degli ecclesiastici, ma il
tristo uso che faceano delle ricchezze[270]; e violento diveniva quando
toccasse i vizj di Roma, sicchè per verità poco divario corre fra quel
suo linguaggio e quel di Lutero; anzi, alcuni di coloro che guastano il
bene coll'esagerarlo, coniarono allora medaglie, ove a Roma vedeasi
soprastare una mano col pugnale e la legenda _Gladius Domini super
terram cito et velociter_[271].

Intanto coi libri de' letterati e colle corrispondenze dei mercanti di
Firenze divulgavasi il nome del Savonarola; «perfino d'Alemagna (diceva
esso) ci vengono lettere dei seguaci che va acquistando la _nuova_
dottrina». Riconosceva dunque egli stesso una nuova dottrina, la quale
porse titolo d'accusarlo al pontefice, ch'era Alessandro VI. Questi,
pauroso d'uno scisma, più volte l'ammonì, poi gli attaccò processo
d'eresia, e gli interdisse di predicare. Il Savonarola non pensava
staccarsi dalla Chiesa, e scrisse al papa: «La Santità Vostra si degni
indicarmi quale tra le cose che dissi e scrissi io deva ritrattare, e
subitissimo il farò». Non impugnava dunque l'autorità delle somme
chiavi, ma poichè allora le teneva un pontefice, che coi costumi proprj
e de' suoi deturpava una cattedra, onorata da tanti sapienti e tanti
virtuosi, il Savonarola sostenne fosse stato eletto iniquamente, e
braveggiò la scomunica, dicendo, che se ingiusta non obbliga[272], che
il papa potè essersi ingannato.

Scrisse ai principi, testificando «_in verbo Domini_, che questo
Alessandro non è papa, nè può esser ritenuto tale; imperciocchè,
lasciando da parte il suo scelleratissimo peccato della simonia, con cui
ha comperato la sedia papale, ed ogni dì a chi più ne ha vende i
benefizj ecclesiastici, e lasciando gli altri suoi manifesti vizj, io
affermo ch'egli non è cristiano, e non crede esservi alcun Dio», ed
esortava i principi a raccoglier il concilio in luogo _atto e libero_,
dov'egli tutto ciò proverebbe.

Alessandro VI volle ancora scorgervi piuttosto trascendenza di zelo che
vera malizia: e per lasciargli aperta la via al pentimento, non lo
dichiarò eretico, bensì _sospetto d'eresia_, e cercò che la Signoria lo
inducesse a chiedere l'assoluzione, la quale esso non gli negherebbe,
come in appresso gli renderebbe anche il predicare[273].

Ma frà Girolamo, fin nell'ultimo suo discorso esclamava: «Bisogna
rivolgersi a Cristo che è la causa prima, e dire: _Tu sei il mio
confessore, vescovo e papa: provvedi tu alla Chiesa che rovina_. — O
frate, tu debiliti la podestà ecclesiastica. — Questo non è vero: io mi
sono sempre sottoposto e mi sottopongo anche ora alla correzione della
romana Chiesa: non la debilito punto, anzi l'aumento. Ma io non voglio
stare sotto la potestà infernale; ed ogni potestà che va contro al bene
non è da Dio, ma dal diavolo».

E spesso ripeteva che un giorno _darebbe volta alla chiavetta_, e
griderebbe, _Lazare, veni foras_; accennando al concilio, a cui
s'appellava, e che non da lui solo, ma da molti era considerato come
unico rimedio ai disordini della Chiesa. E questo chiedere la riforma
per mezzo del concilio era tanto più comune dacchè in quel di Costanza
erasi stabilito di radunar la Chiesa ogni dieci anni. Nel processo del
Savonarola v'è l'esamina di un Giovanni Combi, che dice: «Sono giorni
circa quaranta, che, trovandomi a casa ozioso, mi venne in animo di
mandar allo imperatore il libro del _Trionfo della fede_ fatto da frà
Girolamo, avendo inteso ch'era bello libro, e mandavalo allo imperatore
come a uomo dotto e che si diletta di cose simili. E così feci una
lettera a S. M. nella quale narravo come il detto frà Girolamo era gran
profeta, e prediceva cose future, massime la conversione de' Turchi, la
ruina d'Italia e la renovazione della Chiesa. E che non era dubbio la
Chiesa stava male, come S. M. può ben sapere, e che a S. M. prefata
s'apparterrebbe remediare, come si faceva pei tempi passati, per mezzo
de' concilj. Di poi andai con tal mia lettera a San Marco, non per
trovare frà Girolamo, ma per fare scrivere tal mia lettera in latino: e
trovati frà Silvestro e Girolamo Benivieni, la lessi loro. Di poi la
lasciai a Girolamo Benivieni perchè la facesse latina; e lui così mi
promise di fare. Di poi a tre giorni andai a San Marco, e mi ha detto
che io facessi motto a frà Girolamo che mi voleva parlare. E così andai
a lui, ed inginocchiatomegli dinanzi, e' mi disse: «Io ho visto la bozza
della tua lettera allo imperatore: sia contento non l'avere per male».
Poi soggiunse: «La sta secondo il gusto mio e poco manca». E che voleva
aggiungere alcune parole, e darmi copia di una lettera che aveva scritto
al papa, perchè ve la inchiudessi. Ed io risposi essere contento a
tutto, ecc.».

Ma poichè il frate procedea più sempre fino a non voler riconoscere
altre autorità che di Dio e della propria coscienza, stimolato dalle
nimistà cittadine, dalla gelosia d'altri monaci, e massime di frà
Mariano da Genazzano, che in predica intitolava il Savonarola ebreone,
ribaldone, ladrone, il papa rinnovò la scomunica «perchè alle
apostoliche ammonizioni e comandamenti non ha obbedito», e vietava di
ajutarlo, frequentarlo e lodarlo «siccome scomunicato e sospetto
d'eresia».

I suoi discepoli, anche colla pruova del fuoco, si profersero a
sostenere contro frati Francescani[274], 1º che la Chiesa di Dio ha
bisogno d'esser rinnovata; 2º ch'essa verrà percossa; 3º dopo i flagelli
essa e Firenze saran rinnovate e prospere; 4º gl'infedeli si
convertiranno in Cristo; 5º queste cose si compiranno ai giorni nostri;
6º la scomunica contro frà Girolamo è nulla; 7º nè peccano quelli che
non ne tengono conto.

Deponiamo l'entusiasmo che simpaticamente è eccitato dagli entusiasti, e
viepiù dalla nobile e austera sembianza del Savonarola, e che cosa vi
vediamo in somma? Il frate sostenere che la giustizia è perita, e in
conseguenza restano esautorati il governo temporale e lo spirituale. Ma
con ciò egli ergeva se stesso in giudice di tutti: non sarebbe stata
giudice meglio competente la santa sede? No (egli risponde) perchè non è
più santa, mentre santi sono i Piagnoni, i quali induce ad astinenze, ad
austerità, a indietreggiare ai tempi di san Francesco e de'
Fraticelli[275].

Per dimostrare che la sua missione era superiore agli altri,
abbisognavano profezie e miracoli; or le profezie sue democratiche
fallirono; quanto ai miracoli, uno gliene chiedeva Carlo VIII[276] come
la gentuccia; esibitagli la pruova del fuoco, non potè cansarla, e non
gli riuscì; donde scredito, e quel facile mutare degli amori fanatici in
fanatiche esecrazioni.

La plebe, secondando i menapopolo, domanda una vittima; assale il
convento di San Marco, ferendo, uccidendo: arresta frà Girolamo; ed essa
che dianzi l'adorava, ora ebra di furore lo schiaffeggia, e sputacchia,
dicendo: «Profetizza chi ti ha percosso», e «Salvati con un
miracoluccio». E frà Girolamo se ne va, ripetendo ai suoi frati:
«Rammentatevi di non dubitare: l'opera del Signore andrà sempre innanzi,
e la mia morte non farà che accelerarla».

Esultarono i tristi preti del cessato attacco; esultarono i Compagnacci
che la voce di rimprovero fosse soffogata; esultarono i patrioti d'aver
tolto di mezzo il turbatore della pace pubblica; avversarj fatti giudici
lo esaminano, e perchè non trovano titolo a condannarlo, v'è chi
esclama: «Un frate più o meno, che cosa importa?» Stirato e squassato
alla fune, egli debole e affranto di corpo, confessa quel che vogliono,
essere stato eretico, aver negato Cristo, finto profezie e rivelazioni;
poi subito nega, e «Non ho mai detto di credermi ispirato; bensì di
appoggiarmi solo alle scritture sante. Non cupidità delle glorie del
mondo mi mosse, e desideravo che per opera mia si congregasse il
concilio, nel quale speravo fossero deposti molti prelati e il papa, e i
costumi si riformassero, a modello de' tempi apostolici. Circa alla
scomunica, benchè a molti paresse che la fosse nulla, niente di meno io
credevo ch'ella fosse vera, e la osservai un pezzo: ma poi parendomi che
l'opera mia andasse in rovina, presi partito di non la osservar più,
anzi manifestamente contraddirla e con ragioni e con fatti, per onore e
per riputazione».

Rimesso alla tortura, confessava di ricapo quel che volevano, e meritar
mille morti[277]. Ma interrogato se avesse voluto scinder la Chiesa di
Cristo: «Giammai! (rispondeva risolutamente) se pur non si voglia
intender d'alcune cerimonie, colle quali restrinsi la vita de' miei
frati. Vero è che non ebbi mai paura delle scomuniche».

Ma la sua morte era un sacrifizio domandato da quella tiranna che,
allora come adesso, s'intitolava opinion pubblica, e che dianzi ne
chiedea l'apoteosi: sempre vulgo. Quando se ne discuteva nella Pratica,
fra i minacciosi tremanti ardì alzarsi un Agnolo Pandolfini, e dire che
pareagli esorbitanza il porre a morte un uomo, di sì eccellenti qualità
che appena se ne vedeva uno in un secolo; e che potrebbe non solamente
rimettere la fede nel mondo quando fosse mancata, ma ancora le scienze.
Perciò proponeva di tenerlo prigione, e dargli modo di scrivere, acciò
il mondo non perdesse i frutti del suo ingegno.

La Pratica accolse male la proposta, e gli si objettò non era a fidarsi
nei magistrati futuri, che rinnovavansi ogni due mesi; talchè il frate
sarebbe potuto tornar libero, e metter la città di nuovo a soqquadro.
Nemico morto non fa più guerra: l'insegnò il Machiavello, e lo praticò
Saint-Just.

E morte gli decretarono i concittadini, e l'assentirono i commissarj
apostolici; e fu posto vivo sul rogo con due compagni, davanti al
Palazzo Vecchio, dove sta ancora la lapide col decreto, pel quale egli
avea fatto dichiarare unico re de' Fiorentini Gesù Cristo. Ai condannati
il papa avea mandata l'assoluzione, onde l'assistente disse: «Piacque a
sua santità liberarvi dalle pene del purgatorio, e concedervi
l'indulgenza plenaria dei vostri peccati. L'accettate voi?»

Tutti tre chinarono il capo, e dissero sì. Così ai 23 maggio 1498 moriva
frà Girolamo tra gl'insulti della plebe, che struggeasi di metter fuoco
alla pira, come un tempo di cogliere i fiori del rosajo ov'egli
predicava; tra gli osceni strappazzi del boja, che schiaffeggiandolo
attiravasi pubblici applausi: e la Signoria informava i principi «quei
tre frati aver avuto fine condegna alle loro pestifere sedizioni». Ma
che? Subito il Savonarola fu decorato del titolo di santo, di martire; i
tizzoni del suo rogo, qualche avanzo di ossa, le ceneri si conservarono,
e mostravansi a' suoi devoti, come adesso ai curiosi; e ad ogni
anniversario la gioventù ne espiava il supplizio con ispargere fiori sul
luogo ov'egli perì.

Il Savonarola fu eretico? I Protestanti lo dipinsero qual loro
precursore, e che avesse insegnato la giustificazione operarsi per la
fede senza bisogno d'opere, e l'uomo esser uno strumento passivo in mano
di Dio, il quale lo elegge e lo ripruova, senza ch'egli possa
contribuire alla propria salvezza. Ultimamente Meyer e Rudelbach[278]
con molta scienza ne scrissero gli atti in tale intento, ma con quel
sistema di modificazioni e reticenze, per cui fu facile allineare coi
Protestanti gl'ingegni più ortodossi. Perocchè analizzandone le opere,
le mutilano, le scontorcono così, da esprimere quel che essi
prestabilirono, e principalmente sopprimono quel che vi ripugna. Per un
esempio, delle tre prime parti del _Trionfo della Croce_, le dottrine
sono comuni ai Protestanti e a noi: onde il Rudelbach le divisa con
diligenza, industriandosi volta a volta di estrarne qualche senso
protestante. Ma trasvola al IV libro ove frà Girolamo tratta dei
sacramenti da perfetto cattolico. Il Meyer asserirà che il frate parla
ben poco della Beata Vergine, quasi mai del purgatorio: ma non tien
conto che in qualche luogo spinge il culto della madre di Dio fino ai
limiti della superstizione, e raccomanda ai fedeli di suffragare pei
defunti; e conchiude che «chi si parte dalla dottrina della Chiesa
romana, si parte da Cristo».

E in quel famoso mistico carro, del quale più fiate egli ragiona, figura
Cristo vittorioso, piagato, coi due Testamenti in una mano, nell'altra
la croce e i segni della passione; a' piedi il calice, l'ostia, i
simboli de' sacramenti; poi la Vergine Maria colle urne de' martiri; il
carro è tirato da apostoli, predicatori, profeti; è seguito dalla
moltitudine de' fedeli e de' martiri. E da quel carro dicea doversi
dedurre una nuova filosofia, i cui canoni supremi sono che Cristo è
stato crocifisso, adorato, e ha convertito il mondo; e la Vergine, i
martiri, la Santissima Trinità sono _adorati_ dai Cristiani. Nè di rado
il Savonarola ritorna sulla necessità delle opere, sul libero arbitrio,
sulla cooperazione dell'uomo alla Grazia; che se l'espressione non è
sempre esattissima come dopo le definizioni tridentine, abbastanza
rivela di pensar come la Chiesa cattolica; quantunque la Grazia diasi
gratuitamente, noi dobbiamo apparecchiarci a riceverla forzandoci di
credere, pregando, operando[279]. «Vuoi tu ricevere l'amor di Gesù
Cristo? fa di consentire alla divina chiamata; il Signore ti chiama, fa
tu pure qualche cosa»[280]. Aveva anzi in gioventù addottato questo
motto: «Tanto sa ciascuno quanto opera»: talmente era lontano dalla
passiva aspettazione della Grazia.

Ma nella meditazione sul _Miserere_ fatta in prigione, poneva: «Spererò
nel Signore, e presto sarò liberato da ogni tribolazione. E per quali
meriti? Pe' miei non già, ma per i tuoi, o Signore. Io non offerisco la
mia giustizia, ma cerco la tua misericordia. I Farisei si gloriarono
nella loro giustizia; onde non hanno quella di Dio, la quale si ha solo
per grazia; e nessuno sarà mai giusto innanzi a Dio, solo per aver fatto
le opere della legge.

«O cavaliere di Cristo: di che animo sei tu in queste battaglie? Hai tu
fede o no?

«Sì, la ho.

«Ben sappi che questa è una grande grazia di Dio, perchè la fede è suo
dono, e non per nostre opere: acciò nessuno si possa gloriare».

Queste parole parvero asserire la giustificazione indipendente dalle
opere; sicchè quell'opuscolo fu diffuso in Germania da Lutero nel 1523,
con una prefazione, ove dichiarava il Savonarola suo precursore,
«sebbene ai piedi di questo sant'uomo sia ancora attaccato del fango
teologico»[281], e aver lui sostenuto «la giustificazione per mezzo
della sola fede, e PERCIÒ venne bruciato dal papa»; e soggiungeva:
«Cristo lo canonizzò perchè non appoggiossi sui voti o sul cappuccio,
sulle messe o sulla regola, ma sulla meditazione del vangelo della pace;
e rivestito della corazza della giustizia, armato dello scudo della
fede, dell'elmo della salute, si arrolò non all'ordine de' Predicatori,
ma alla milizia della Chiesa cristiana».

Noi sappiamo che non dal papa fu bruciato, e non per questo motivo; ma
il libro stesso a cui Lutero s'appoggiava lo smentisce, poichè,
primamente, che la fede sia dono gratuito di Dio è sentenza comune di
tutti i teologi e del concilio di Trento: poi in esso libro il
Savonarola continua: «Chi addurrà un peccatore, sia pur grandissimo, il
quale, rivoltosi e convertitosi a Dio, non sia stato accetto e
giustificato?... Or non hai tu udito il Signore, che dice, _Qualunque
volta piangerà il peccatore, e si dorrà de' suoi peccati, io non mi
ricorderò delle sue iniquità?.._. Cadesti? lèvati, e la misericordia ti
riceverà. Rovinasti? grida, e la misericordia verrà».

Poi sollecitato dal carceriere a lasciargli qualche ricordo, frà
Girolamo sulla coperta di un libro scriveva una _Regola del ben vivere_,
più volte ristampata, ove dice: «Il ben vivere dipende tutto dalla
Grazia; onde bisogna SFORZARSI D'ACQUISTARLA, e quando s'è avuta,
d'accrescerla... Essa è certamente un dono gratuito di Dio; ma
l'esaminar i nostri peccati, il meditare sulla vanità delle cose
mondane, c'indirizza alla Grazia; la confessione e la comunione ci
dispongono a riceverla... Il perseverare nelle buone opere, nella
confessione[282], e in tutto quello che ci ha avvicinato alla Grazia è
il vero e sicuro modo d'accrescerla».

Il Savonarola era piuttosto un mistico; e a indicarlo tale, se non
bastassero alcuni passi da noi addotti, ben altri potrebbero adunarsi, e
per darne uno, quello ove definisce, «L'amore di Gesù Cristo è quel vivo
affetto, per cui il fedele desidera che la sua anima diventi quasi parte
di quella di Cristo, e che la vita del Signore si riproduca in lui, non
per esterna imitazione, ma per interna e divina ispirazione.
Vorrebb'egli che la dottrina di Gesù Cristo fosse in lui cosa viva,
patir il suo martirio, salir con lui misticamente sulla croce. Amore
onnipotente, che non può aversi senza la Grazia, perchè eleva l'uomo
sopra se stesso, e la creatura finita congiunge al Creatore
infinito»[283].

Ne' processi nega d'essersi spacciato mai come ispirato; pur realmente
davasene l'aria, forse come artifizio a cattivar una plebe, che vuol
sempre essere illusa[284]. Una volta salì in pulpito, ed: «Ho a
rivelarvi un secreto celeste, che ancora non ho voluto manifestare ad
alcuno, perchè non ne ero finora ben certo. Voi conoscete tutti il conte
Pico della Mirandola, morto testè. Dicovi che l'anima sua, per le
orazioni de' nostri frati, ed anche per alcune sue buone opere che fece
in questa vita, e per altre orazioni, è nel purgatorio. _Orate pro eo_».
Di tratti consimili è sparsa la sua vita, e ne' discorsi accenna spesso
a rivelazioni speciali, o ad interpretazioni nuove di passi scritturali.

Uom di fede, di superstizione, di genio, abbondò di carità; credette
all'ispirazione personale, all'opposto di Lutero che tutto affidavasi al
raziocinio; e argomenti in favore e contro di lui possono raccogliersi
nelle sue opere, dal cui complesso risulta come abbia cercato l'armonia
della ragione colla fede, della religione cattolica colle franchigie
politiche.

In ogni modo non impugnò l'autorità della Santa Sede, benchè reluttasse
a colui che egli credeva tenerla illegittimamente, e contro di questo
invocasse il concilio che doveva riformar la Chiesa legittimamente: la
superbia degli applausi, il puntiglio delle contraddizioni lo fecero
trascendere, ma operava con coscienza pura, senza ambizioni personali:
non cercò propagar le sue persuasioni colla forza, sibbene coll'esempio,
cioè credeva alla potenza del vero. E diceva: «Entrai nel chiostro per
imparar a patire, e quando i patimenti vennero a visitarmi, gli ho
studiati, ed essi m'insegnarono ad amar sempre, a sempre perdonare». Ma
interposto Iddio fra il pensier suo e la sua persona, sottomise la
prudenza umana all'ispirazione; credette guidar il popolo per mezzo
della passione e delle grida di piazza, e a queste soccombette, come
sempre avviene. Eretico non è se non chi si ostina in un'opinione
contraria ad un punto di fede definito. La sua fama restò bilanciata tra
il cielo e l'inferno, ma la sua fine fu deplorata da tutti, e forse
primi quelli che l'aveano provocata. In Santa Maria Novella e in San
Marco è dipinto in figura di santo, e da Raffaello nelle logge vaticane
fra i dottori della Chiesa; ritratti e medaglie sue si tennero e
venerarono, non solo fra que' pii che in Firenze continuarono ad opporsi
alla depravazione e alla servitù che ne deriva, ma anche da gran santi.

Nel 1548, il severo Ambrogio Catarino stampò a Venezia un _Discorso
contro la dottrina e le profezie di frà Girolamo Savonarola_, dedicato
al cardinale Del Monte, dove ne raduna molte proposizioni, che crede
repugnanti al dogma cattolico: ma «dichiara di oppugnar in questa opera
non il Savonarola, giudicato piuttosto degno di compassione che di
vituperio, bensì la dottrina e gli errori di lui, che ancora viveano
nella riputazione di coloro che, non senza scandalo e pericolo delle
loro anime, a lui prestarono fede».

Forse in conseguenza di tale denunzia quegli insegnamenti furono presi
in esame sotto Paolo IV, e quando la commissione ne leggeva dinanzi a
questo alcuni brani, egli esclamava: «Ma questo è Martin Lutero! cotesta
è dottrina pestifera»; maturato però l'esame, non furono che _sospese_
quindici prediche e il dialogo della _Verità profetica_: il padre
Paolino Bernardini lucchese, fondatore della congregazione di Santa
Caterina da Siena, compose _Narrazione e discorso circa la
contraddizione grande fatta contro le opere del r. p. frà Girolamo_,
sostenendo che la dottrina di esso «non poteva esser dichiarata nè
eretica, nè scismatica, nemmanco erronea e scandalosa», e nell'indice
del Concilio di Trento que' libri figurano solo _donec emendati
prodeant_, cioè come intaccati solo d'errori accidentali. Dicevasi che
Clemente VIII, nel 1598, avesse fatto voto, se riusciva ad acquistare
Ferrara, santificare il Savonarola. Serafino Razzi, domenicano
fiorentino, infervorato di frà Girolamo, v'esortò più volte il papa,
scrisse anche una vita del frate, poi vedendo menarsi la cosa in lungo,
comperò un asinello, e settuagenario com'era, l'anno santo recossi a
Roma. Ma il papa «temendo dei tanti contraddittori», non volle tampoco
vederlo, nè gli permise di stampare quella vita; e invano i Domenicani
aveano preparato un'uffiziatura propria del Savonarola[285]. Se il
filosofico Naudet lo intitolava Ario e Maometto moderno, il devoto padre
Touron lo intitolava inviato da Dio; san Filippo Neri e santa Caterina
de' Ricci lo veneravano per beato, e Benedetto XIV lo disse degno di
santificazione. Al raccogliere de' conti fu un credente del medioevo,
non un ragionatore del cinquecento: un'elegia del passato, piuttosto che
una tromba dell'avvenire; ma quanto al voler associare la morale colla
politica, vivono oggi ancora discepoli suoi, e combattono buona guerra.

Nessuno dei seguaci di frà Girolamo figurò fra i discepoli di Lutero, nè
fra i traditori della patria libertà: Michelangelo, che edificava
bastioni per la patria e il maggior tempio del Cristianesimo, l'ebbe
sempre in venerazione; il Machiavello, che non s'avventurava ad opinioni
contrarie alle correnti, dapprincipio ammirò il Savonarola; lo prese in
beffe allorchè ebbe spiegata intera quella sua politica senza Dio, senza
providenza, senza moralità; un'innata malvagità senza peccato originale
e senza redentore; e la speranza del rigeneramento d'Italia volle non
solo senza la Chiesa, ma a dispetto della Chiesa: insomma il preciso
contrario del Savonarola.


NOTE

[260] VESPASIANO, _Vite_, ecc.

[261] FABRONI, _Vita di Lorenzo_, II, 390.

[262] RAYNALDI, ad 1492.

[263] Le inclinazioni di Alessandro VI erano conosciute precedentemente,
sicchè quando fu eletto, Pietro martire d'Angera scriveva al cardinale
Sforza: _Hoc habeto, princeps illustrissime, non placuisse meis regibus_
(Fernando e Isabella di Spagna) _pontificatum ad Alexandrum, quamvis
eorum ditionarium, pervenisse; verentur namque ne illius cupiditas, ne
ambitio, ne (quod gravius) mollities filialis christianam religionem in
præceps trahat_. Epist. 119 dell'ediz. di Amsterdam 1670.

[264] Nelle carte di Urbino nell'archivio centrale di Firenze è una
lettera del 21 luglio 1494 di Alessandro VI a Lucrezia Borgia sua
figlia, che finisce: «E per questa volta null'altro se non che attendi a
star sana, et a esser devota de nostra donna gloriosa». Si sa ch'egli
portava sempre in dosso una palla, contenente l'ostia consacrata.

[265] Il signor Chantrel, nella _Storia popolare dei papi_, tolse or ora
a discolpare Alessandro VI, mostrando come la vita sua non fu
scandalosa, neppur mentre era privato; sempre poi edificante nel papato;
e ch'egli fu gran re e gran pontefice; le accuse prodigategli mancar di
fondamento, e ricader sopra gli storici, bugiardi, maligni, ostili ad
esso papa, o alla cattedra su cui sedette.

Sono a vedersi per lo stesso assunto la _Storia d'Alessandro VI_
dell'abate Jorry, e un articolo della _Rivista_ di Dublino, del gennajo
1859. Un amico ci fa avvertire che nelle lettere inedite dell'Alberoni,
trovasi un giudizio sopra Alessandro VI, che s'accorda sostanzialmente
col da me espresso. Benedetto XIV, nel carteggio confidenziale
coll'Alberoni, suo legato di Bologna nel 1740, gli manifestò
l'intenzione di correggere varj abusi, e sovratutto di riformare il
paese, _rovinato da dieci anni di allegria e di conversazioni_ (_Lettera
da Castelgandolfo_ li 18 ottobre di quell'anno). L'Alberoni pur
desiderando non ci fosse occasione _di venire a que' rimedii troppo
repugnanti al naturale della Santità sua_, non potè di meno, da
quell'uomo schietto qual era, di _secondare un sì santo pensiero_,
aggiugnendo che il bisogno di tale riforma era universalmente sentito da
tutti i buoni e dentro e fuori di Roma (_Lettera dell'Alberoni di
Bologna_, 25 ottobre 1741). Il papa lesse, forse con poca riflessione,
la lettera dell'Alberoni nella sua conversazione, dove saranno stati
probabilmente alcuni bisognosi di tale riforma, e levossi uno schiamazzo
contro l'impudenza del legato di Bologna, che avea avuto l'ardimento di
scrivere tali cose ad un tal papa, quasichè il suo pontificato fosse
quello di Alessandro VI. Non è qui luogo di trascrivere la lunga e
veemente risposta dell'Alberoni allo stesso Benedetto XIV, degli 8
novembre: ma sul punto toccato s'esprime così: «Non so come costoro
possino far entrare nel mio discorso Alessandro VI. Se si avesse a
parlare del di lui pontificato si potrebbe dire che fu un misto di vizj
e di virtù: che i primi furono mancanze d'un uomo privato, ma che le
seconde furono qualità eminenti d'un principe di gran mente. Tale lo
fanno conoscere le di lui famose Bolle e non Pataffie, che saranno di
eterna memoria e venerazione, e fra tante altre azioni eroiche del sue
pontificato, una sarà la restituzione della Romagna fatta dai Tiranni
alla Santa Sede; opera che tutta si deve al coraggio e alla prudenza e
sagace condotta di Alessandro VI».

[266] Anche san Paolo ad Efeso si fe cedere gli amuleti e talismani
della Dea colà adorata, e i libri de' misteri, e quantunque di carissimo
costo, valendo cinquantamila denari, li fe bruciare. _Act. apost. cap.
XIX_.

[267] Prediche sopra Ezechiele. Predica XXII.

[268] Prediche sopra l'Esodo.

[269] Sermone sopra Amos.

[270] «O frate, tu vuoi dire che la Chiesa non possa tenere beni
temporali. QUESTO SARIA ERESIA. Non dico questo io, perchè non è da
credere, se non si potesse tenere, che san Silvestro li avesse
accettati, e san Gregorio li avesse confermati. Però noi ci sommettiamo
alla Chiesa romana, o che valga meglio che ne abbia o no. Questa è una
gran quistione, perchè vediamo che ha pur fatto male per avere queste
ricchezze, e non bisogna che io lo pruovi. Rispondiamo dunque, non però
assolutamente, come il marinaro che non vuol gittare le ricchezze in
mare, ma fuggire il pericolo; e diciamo che la Chiesa staria meglio
senza ricchezze, perchè sarebbe in unione con Dio». _Sopra Ezechiele_.

«Il papa è Dio in terra, ed è vicario di Cristo. Ciò è vero, ma Dio e
Cristo comandano che si ami il proprio fratello, che si faccia il bene.
Adunque se il papa ti comandasse cosa contraria alla carità, e tu la
facessi, tu allora vuoi che il papa facci più che non fa Dio. Il papa
può errare, non solo per false informazioni, ma qualche volta ancora
perchè ha in odio la carità. Ciò che tanto ha corrotto la Chiesa è la
potestà temporale. Quando la Chiesa era povera, allora era santa: ma
quando le fu data la potestà temporale, cadde nella polvere delle
ricchezze e delle cose terrene, e cominciò a sentire la sua superbia...
Concilio vuol dir congregare la Chiesa, idest tutti li buoni abbati,
prelati e secolari di essa. Ma nota che non si domanda propriamente
Chiesa se non dove è la grazia dello Spirito Santo. Ed oggi dove si
trova essa? forse solamente in qualche buon omiciattolo... Nel concilio
s'hanno a far riformatori che riformino le cose giuste. Nel concilio si
castigano li cattivi cherici; si depone il vescovo che è stato simoniaco
o scismatico. Oh quanti ne sarebbero deposti! forse non ne rimarrebbe
nessuno. Pregate il Signore, che si possa finalmente congregare una
volta, per favorire ed ajutare chi vuol far bene e per combattere i
tristi». _Prediche del 1498, sopra l'Esodo_.

[271] JACOBO PITTI, _Storie_, lib. I, cap. 51.

[272] «Oh non hai tu paura? Non io che mi vogliano scomunicare perchè
non faccio male. Portatela in s'una lancia questa scomunica, e apritele
le porte. Io voglio rispondere; e se non ti fo meravigliare, di' poi
quel che ti pare. Io farò impallidire tanti visi là e qua, che ti
parranno ben molti; e manderò fuori una voce che farà tremare e
commuovere il mondo... Se io volessi andare adulando, non sarei oggi a
Firenze, nè avrei la cappa stracciata, e mi saprei cavar fuori di questo
pericolo. Ma, o Signore, io non voglio queste cose; io voglio solamente
la tua croce: fammi perseguitare, io ti domando questa grazia che tu non
mi lasci morire in sul letto, ma che io ti renda il sangue mio, come tu
hai fatto per me.» _Sopra Ezechiele, pred._ XXVIII.

[273] Il papa diceva al Bonsi, oratore di Firenze: «Io ho letto le
prediche del vostro frate, e parlato con chi le ha udite. Egli ardisce
dire che il papa è ferro rotto; che è eretico chi crede alla scomunica,
e che egli, piuttosto che chiedere assoluzione, vorrebbe andar
all'inferno. È scomunicato non per alcuna istigazione o per false
insinuazioni, ma per la sua disobbedienza al nostro comando di unirsi
alla nuova congregazione tosco-romana. Noi non lo condanniamo delle sue
buone opere, ma vogliamo che venga a chieder perdono della sua petulante
superbia, e volentieri gliela concederemo quando si sarà umiliato a'
nostri piedi».

[274] _Anno Domini MCCCCIIC. — Dilectis filiis guardiano et fratribus D.
Francisci ad Sanctum Miniatum extra muros Florentinorum Ordinis Fratrum
Minorum de observantia nuncupatorum, Alexander Papa sextus_.

_Dilecti filii, salutem et apostolicam benedictionem. Relatum nobis fuit
quod apostolico zelo veritatis et justitiæ accensi, ac pro nostro, et
hujus sanctæ sedis honore contra perniciosum dogma falsamque doctrinam
perditionis filii Hieronimi Savonarolæ ordinis fratrum predicatorum, ac
populi seductionem multis ac veris conclusionibus et argumentis sæpius
publice ac privatim predicaveritis, ac eo fervoris et studii
processeritis ut, pro sustinendis vestris veris rectisque
argumentationibus, et ipsius Hieronimi pertinacia convincenda, non
defuerit ex vobis qui etiam se in ignem projicere proposuerit; Laudamus
certe devotionem vestram ac tam pium tamquam religiosum ac venerandum
opus quod procul dubio nulla poterit oblivione deleri: Nobis vero et
ipsi sedi ita gratum et acceptum ut gratius et acceptius esse non
possit. Hortamur et monemus vos in Domino, ut eodem tenore pergentes
adversus ipsius errorum reliquias, si quæ supersint, et complicem
perseverare velitis, ut exinde a Deo et hac sancta sede merita condigna
consegui possitis. Dat. Romæ apud S. Petrum sub annulo Piscatoris XI die
aprilis 1498, Pontificatus nostri anno sexto_.


_Dilecto filio Francisco Apuliensi, Ordinis fratrum Minorum de
observantia nuncupatorum professori, Alexander Papa sextus.

Dilecte fili, salutem et apostolicam benedictionem. Intelleximus quanto
fervore pro veritate et justitia, proque nostro ac huius sanctæ sedis
honore nuper predicaveris verbum divinum in civitate ista florentina
adversus falsum et perniciosum dogma iniquitatis filii Hieronimæ
Savonarole, qui prius suis demeritis excommunicatus, ausu sacrilego quam
plurima scandalosa et heresim sapientia tam diu disseminare tam publice
non erubuerat. Fecisti profecto opus valde meritorium, ac maxima laude
dignum, ac quale religiosum virum decebat, quod nobis et toti sacro
venerabilium fratrum nostrorum Sanctæ Romanæ Ecclesiæ cardinalium
collegio mirifice complacuit. De qua devotione te plurimum commendamus,
monentes et exhortantes ut, si quid forsitan reliquarum deinceps tanti
ac nepharii erroris supersit, in tam bono ac pio instituto perseverare,
ac illud eodem veritatis mucrone retundere cures, ita ut majores in dies
ac uberiores fructus in agro dominico producens, nostram et ipsius sedis
benedictionem et gratiam valeas promereri. Datæ Romæ apud S. Petrum
1498, XI aprilis, Pontificatus nostri anno sexto_.

[275] I Fraticelli non erano forse del tutto spenti in Firenze. Nella
Magliabecchiana (MSS. G. 3. 368) si ha una lunga lettera di don Giovanni
delle Celle contro di essi, e una loro risposta assai sviluppata, ma che
in fondo accusa la Chiesa di aver traviato, come poi disse Lutero; essi
pochi custodire la verità: la via del paradiso essere stretta, onde non
è meraviglia se essi sono pochi in numero: peccar contro la carità
quelli che gli accusano.

Il codice XI della classe XXXIV de' manoscritti d'essa biblioteca ha
molte scritture contro i Fraticelli dell'opinione e singolarmente del
vescovo Ortano, che dice essere stato deputato coll'arcivescovo di
Milano ed altri vescovi a discutere contro costoro, sorti principalmente
intorno ad Asisi, e che aveano preso per capo un tal Nicolao di Marano,
nell'Agro Piceno.

[276] _Faites moi un petit miracle_.

[277] Non ha bisogno di commenti questo passo del processo: «_Jussus
expoliari_. Orsù uditemi. Iddio, tu mi hai côlto (_inginocchiasi_). Io
confesso che ho negato Cristo. Io ho detto le bugie. Signori Fiorentini,
io l'ho negato per paura de' tormenti. Siatemi testimonj. Se io ho a
patire, voglio patire per la verità. Ciò che io ho detto l'ho avuto da
Dio. Dio, tu mi hai dato la penitenza per averti negato. Io lo merito.
Io ti ho negato. Io ti ho negato. Io ti ho negato per paura di tormenti,
per paura di tormenti (_erasi inginocchiato e mostrava il braccio manco
quasi guasto_). Gesù ajutami. Questa volta tu mi hai côlto».

[278] FR. KARL MEYER, _G. Savonarola aus grossen Theils
handschriftlichen Quellen dargestellt_. Berlino 1836. Contiene molti
atti sconosciuti, e che più tardi furono riprodotti da altri biografi
come nuovi.

RUDELBACH, _H. Savonarola und seine Zeit, aus den Quellen dargestellt_.
Amburgo 1835. Questi riconosce per profeti della Riforma l'abate
Gioachino, santa Brigida, santa Caterina da Siena, ed altri.

[279] Predica IV, p. 237. Pr. V, p. 246. Pr. XII, p. 373.

[280] Predica XVI, 443.

[281] _Vorrede über Savonarola's Auslegung des LI psalms_.

[282] Suole dirsi che sol dopo san Carlo e dopo l'istituzione de'
cherici regolari si estese l'uso del frequente confessarsi e de'
confessionali in chiesa, ecc. Nel processo, frà Girolamo diceva: «Circa
a' confessori, io ne mettevo molti in San Marco, confortandoli che
confessassino assai: non per intendere da loro le confessioni, perchè
non l'avrebbero fatto per la pena grande, et anche per conservarmi la
reputatione appresso di loro: perchè, se io li havessi richiesti di
simile cosa, mi sarei al tutto scoperto maligno: ma io lo facevo per
havere più concorso, et per tenere gli amici nostri confortati all'opera
nostra: et anchora perchè fossino più uniti».

[283] _Trattato dell'amor di Gesù Cristo_. Firenze 1492.

[284] Talora disse: «Se un angelo di Dio venisse un giorno a
contraddirmi, non gli credete, perchè è Dio medesimo che parlò. _Predica
17 febbraio 1497_.

E nella _Verità profetica_ leggiamo:

_Savonarola_. Atqui io son profeta. Poichè ragionevolmente mi sforzi,
non senza verecondia e umiltà confesso essermi stato da Dio, per suo
dono e non per alcuno mio precedente merito, conferito.

_Uria_. Guarda che questo sia detto non per umiltà, ma più presto per
arroganza.

_Savonarola_. Io non m'attribuisco il falso, ma non mi vergogno già di
confessare di averlo ricevuto a laude di Dio e per salute de' prossimi».

[285] _L'officio proprio per frà Gerolamo Savonarola e i suoi compagni,
scritto nel secolo XVI, e ora per la prima volta pubblicato per cura del
conte C. Capponi, con un proemio di Cesare Guasti_. Prato 1860.

Il codice 34 della classe XXXIV dei manoscritti della Biblioteca
Magliabechiana contiene una raccolta di giudizj di varj sopra la vita e
le dottrine del Savonarola. Quanta traccia di sè abbia lasciato il frate
appare dall'infinità di scritture a lui relative, che si trovano in
tutte le biblioteche di Firenze. Fra le centinaja citerò il codice 7
della classe XXXIV manoscritto nella Magliabecchiana, che contiene
_Vulnera diligentis_ di Benedetto da Firenze, ch'è un'apoteosi del
Savonarola. Nella prima pagina ordina, _hoc non publicetur volumen nisi
post mortem illius decimi_ (cioè Leon X), _de quo scriptum est_ Leo in
quinto rugitu morietur, _filius Sodomæ_ ecc.... _Detur Adriano VI P. M.
ad ciò sia conservata questa cristiana opera dalle mani de' combustori
et persecutori della verità_.

Nella _Storia degli Italiani_ io mi son diffuso intorno al Savonarola,
esaminando se fu un martire della verità anticipata, se profeta, se un
gran patrioto, un gran democratico, o un allucinato, o un impostore.
Furono pubblicate di recente molte opere intorno a lui, e massime la
_Storia di Girolamo Savonarola_ del Villari (1859), e la _Storia del
convento di San Marco_ del p. Marchese.




DISCORSO XII.

GIULIO II. CONCILJ DI PISA E LATERANO.


Alessandro VI moriva, non colle circostanze date da diarj d'allora e da
romanzi d'oggi[286], pure inaspettatamente, nel rimestìo delle
ambizioni, colle quali preparavasi a fare suo figlio principe della
Romagna, delle Marche e dell'Umbria, assicurare i dominj della Chiesa
dai tirannelli che gli aveano usurpati, e introdurvi quiete e
regolarità. Il Valentino, che sperò, anche dopo morto il padre,
continuare coi delitti e le prodezze a fare l'Italia, fidando nelle
truppe come un re moderno, circondò il conclave per imporre la sua
volontà: ma il popolo sollevatosi lo cacciò; e i cardinali adunati
presero accordo che il nuovo papa convocherebbe tra due anni un
concilio. Pio III, de' Piccolomini di Siena, elettogli successore
(1513), s'affrettò di concertarsi all'uopo colle potenze, nell'intento
di riformare la Chiesa, incominciando (apertamente il professava) dalla
curia romana. Ma dopo ventisette giorni morì e gli succedeva Giulio II
genovese, che come cardinale Della Rovere era stato gran nemico di
Alessandro VI, e durante il costui papato erasi sempre tenuto in armi e
in difesa. Saliva papa, persuaso che la podestà pontifizia non potesse
assodarsi se non assodandone il dominio temporale; laonde, se Sisto IV e
Alessandro VI aveano mirato a fare grandi i loro figliuoli, esso volle
far grande la Chiesa, in modo da stare arbitra fra la Spagna e Francia,
e logorarle entrambe finchè le snidasse d'Italia. Fa arrestare il
terribile Valentino, e l'obbliga a cedere alla Chiesa i paesi ch'egli ed
altri n'aveano sottratti; ritoglie Bologna ai Bentivoglio, Perugia ai
Baglioni; da Venezia si fa restituire Rimini, Ravenna, Faenza, Cervia;
senza violenze procacciasi Urbino, e pone la Chiesa nella maggior forza
che mai fosse. Alle città sottoposte lasciava gli antichi o concedea
privilegi nuovi, formandone municipj indipendenti siccome nel Veneto; e
dove corporazioni di nobili, di borghesi, d'artieri si teneano in
reciproco rispetto. In Roma erano quotidiane le aggressioni e gli
omicidj, e non rare le vere battaglie, e Giulio le terminò coll'imporre
e volere il disarmo generale. La nobiltà romana stava divisa in guelfa e
ghibellina, per lo più tenendo bandiera guelfa gli Orsini, i Savelli e
il popolo; ghibellina i Colonna, i Conti, i prefetti di Vico. Ora
convennero tutti in Campidoglio, e giurarono concordia, stabilendo che
«in perpetua e memorosa dannazione et infamia, sia licito le immagini
de' contravenienti dipingere sottosopra al modo de' perfidi e crudeli
traditori, in faccia del Campidoglio et in altri luoghi pubblici dal
popolo frequentati, in perpetua commemorazione e testificazione di loro
scellerata vita»[287]. Battagliero come un prelato del Mille, e padre
de' suoi soldati, violento di natura, non dissimula le passioni, pure
non se ne lascia conturbare; ardito ai progetti, cauto nello scegliere i
mezzi, paziente nelle traversie, intrepido nei pericoli, ricevuto il
paese in pieno scompiglio, Giulio rimise al freno i baroni; compresse la
plebe; eroe se l'armadura e la fierezza non disconvenissero al
successore del pacifico pescatore di Galilea. Luigi XII scende a
vendicare Carlo VIII, e Giulio riesce a respingere i Francesi, e difende
anche una volta l'indipendenza italiana. Dicea voler «riunire la comune
patria sotto un solo padrone, e questi debbe essere perpetuamente il
pontefice romano. Ma mi affanna il pensiero che non potrò arrivarvi per
i gravi anni che mi ritrovo; e mi strazia l'idea di non poter compiere
tanto per la gloria d'Italia, quanto ne sente il mio cuore»[288].

Ma quando il vediamo obbligato ad accampare egli stesso sotto al tiro
del cannone, comprendiamo di versare in un'età troppo differente da
quando una parola di Gregorio VII bastava a trarre i re umiliati, dal
cuore della Sassonia, a baciare scalzi il suo piede nel castello di
Canossa. E di Giulio non è male che non dicano il Guicciardini, il
Budeo, Erasmo, Hutten[289] e la turma seguace. Ma chi al pari di lui
suntuoso nello spendere? Abbellisce la chiesa de' Santi Apostoli;
fabbrica un palazzo presso San Pietro in Vincoli; ingrandisce il Museo,
collocandovi capolavori e una stamperia; fa la via Giulia e la via de'
Banchi colla fontana iscritta «Italia liberata», e colà la zecca ove si
battono i giulj. Dell'antica ricchezza di fontane a Roma non restando
che l'Acqua Vergine, egli ne conduce un'altra al giardino del Vaticano,
e su quel colle mette le fondamenta della più vasta chiesa del mondo,
abbattendo l'antica basilica piena di sacre memorie[290] per eriger la
nuova con inarrivabile magnificenza. Michelangelo presume a centomila
scudi il valore della sua tomba, «Te ne darò dugentomila» dic'egli, e la
vuole la più insigne opera del mondo; rifabbrica e munisce Civitavecchia
ed Ostia, il castello ornandone con nobili pitture, come l'altro di
Grottaferrata. Insomma, Carlo Fea potè sostenere che da lui più che da
Leone X dovesse intitolarsi quel secolo.

Quanto all'ecclesiastico, non fece cardinali di case ricche, e pubblicò
una famosa costituzione contro le elezioni simoniache. Nel conclave
anch'egli avea preso impegno d'unire un concilio fra due anni, ma poichè
altre occupazioni il distraevano, i cardinali Borgia, Carvajal e
Briçonnet, stuzzicarono il re di Francia a raccoglierlo. Strano scambio
di parti si offerse allora: il capo della Chiesa combattere colle armi
mondane; il re di Francia torcer contro di lui le armi spirituali.
Convocati a Orleans poi a Tours (1510) i prelati del suo regno, Luigi
XII posò loro delle domande, a cui risposero che il papa non avea
diritto di fare guerra a principi stranieri; che questi, per riparare
un'ingiusta aggressione, poteano anche invadere per qualche tempo le
terre della Chiesa, e ricusare obbedienza al papa nemico, per difendere
i loro diritti temporali; che negli affari ecclesiastici bastava
attenersi al vecchio gius canonico, e non fare caso delle censure
pontifizie (settembre 1511).

Accordatisi anche con Massimiliano, imperatore eletto di Germania, i
cardinali indissero un concilio a Pisa, come necessario a reprimere
questo papa sfrenato, contro le cui censure protestavano
anticipatamente. Si pensi in quali furie ne montò Giulio II! e manifestò
al mondo che solo le contingenze politiche aveanlo impedito dal
convocare il sinodo, ma l'aprirebbe a Roma il 1 aprile 1512. I prelati
di Francia s'accorgeano d'essere meri stromenti alla politica ed
animosità del re; pure, sempre ligi al potere, il secondavano, ma
trovaronsi quasi soli allorchè a Pisa fu aperto il concilio ai 5
novembre, protestando non separarsi finchè non fosse compiuta la riforma
della Chiesa nel capo e nelle membra, e ristabilita la pace in Europa.
Intanto, calcando le orme del concilio di Basilea, cercavasi
ripristinare nella Chiesa il governo aristocratico, e si confermava il
decreto di Costanza che riconosceva superiore il concilio al papa.

Così, pur professando riverenza al pontefice, minacciavano di rinnovare
il grande scisma. Ma scarso assenso trovavano. De' prelati di Germania
nessuno venne, malgrado le istanze di Massimiliano, il quale mandava
circolari querelando che dalla nazione germanica ogni anno si
smungessero ingenti grosse somme per alimentare il lusso della Corte di
Roma, e che il concilio avrebbe, come il potere, così la volontà di
porvi rimedio. I più consideravano il sinodo come un conciliabolo; il
popolo pisano accoglieva a fischi i prelati; i Fiorentini mal soffrivano
di tenersi in paese quel seme di zizzania, onde si dovette trasferirlo a
Milano. Qui pure l'opinione popolare lo avversava; se que' prelati
entrassero in una chiesa, sospendeansi i sacri riti; ed essendo in quel
tempo, alla battaglia di Ravenna, caduto prigioniero de' Francesi il
cardinale De' Medici, che poi fu papa Leone X, gli uffiziali
affollavansi a implorare gli assolvesse d'avere guerreggiato il papa, e
lasciasse dare sepoltura ecclesiastica ai loro camerata, cascati
combattendo.

Fra ciò le sorti della guerra mutavansi; l'esercito pontifizio,
sostenuto dagli Svizzeri, snidava i Francesi dalla Romagna e gli
assaliva in Lombardia, sicchè i prelati migrarono da Milano ad Asti, poi
a Lione, e sebbene continuassero a intitolarsi concilio ecumenico, altro
non fecero che domandare sussidj al clero francese.

Giulio II non solo avea rejetto ogni accordo col conciliabolo, ma depose
e scomunicò i cardinali disobbedienti, e pose all'interdetto tutta la
Francia, e particolarmente Lione. Poi al 10 maggio aperse il concilio in
Laterano, ove convennero dapprincipio quindici cardinali e settantanove
vescovi, cresciuti poi a cenventi, quasi tutti italiani. Le cinque
sessioni tenutesi da vivo Giulio II, limitaronsi a riprovare il
conciliabolo.

Leone X, appena succeduto papa, fece allestire appartamenti in Laterano
volendo egli stesso assistere alle discussioni del concilio, e quando,
al 6 aprile 1513, aperse quivi la sesta sessione, esortò sovratutto a
rimettere pace fra i principi cristiani, e promise non chiuderlo finchè
l'opera non fosse compiuta. Anche Luigi XII, che per astio contro Giulio
II aveva accolto gli errabondi padri del conciliabolo di Pisa, ora
«vinto dall'importunità di sua moglie e dalle rimostranze de' sudditi
ch'essa suscitava d'ogni lato», cessò di favorirli, e aderì al sinodo
lateranense, al quale i capi dello scisma vennero a chiedere perdono e
l'ottennero.

Come in ogni concilio, così in questo, eravi una commissione per la
riforma, e si propose espresso di correggere molti abusi, e ricondurre
alla primitiva osservanza de' canoni[291]. Nell'apertura, frate Egidio
Canisio da Viterbo, famoso predicatore, esclamava: «Chi può vedere senza
lacrime la corruttela e i disordini del secolo malvagio nel quale
viviamo, il mostruoso sregolamento che regna ne' costumi, l'ambizione,
l'impudicizia, il libertinaggio, l'empietà trionfare nel luogo santo, da
cui questi vizj dovrebbero essere sbanditi per sempre?»

Nella nona sessione, Antonio Pucci magnificava l'eccellenza della
Chiesa, perchè maggiore apparisse il dovere di ridurla alla pristina
purezza; e tutti, ma egli maggiormente deplorare che a ciò si
opponessero le nimicizie de' principi cristiani: i quali rigurgitanti di
denaro, di popolazione, d'armi, di vigore, di genio, non sapeano
adoprarli che a sovvertire il mondo con ostilità reciproche, invasioni,
correrie, saccheggi, incendj, uccisioni d'innumerevoli adoratori di
Cristo. «O cuori affamati dei re, non mai satolli delle innocenti
viscere de' popoli! o terra sitibonda, abbeverata da un rivo fumante di
cristiano sangue! o cieca rabbia dei demonj, non calmata dagli
innumerevoli micidj umani! Da vent'anni, cinquecentomila cristiani
furono sgozzati di spada e ancor n'avete fame? e ancor sitite sangue?»
Male ben peggiore dichiarava l'essersi provocata la collera di Dio con
tante colpe; nè potere sopirsi la guerra esterna finchè non fosse tolta
l'interiore de' vizj: «Vedete il secolo, vedete i chiostri, vedete il
santuario; quali enormi abusi a correggere! Dalla casa di Dio bisogna
cominciare, ma non fermarsi là»[292].

I decreti di quel concilio furono tanto prudenti quanto rigorosi. Non
elevare al sacerdozio se non persone d'età piena, di costumi esemplari,
e studiose. Il concilio, risoluto a una riforma universale e a smorbare
il campo del Signore e promuoverne la coltura, non dissimula che ogni
giorno riceve lamentanze contro le estorsioni degli offiziali della
curia romana, e perciò vuole si moderino le tasse, gli emolumenti, le
regalie, i proventi, rimettendosi alle antiche consuetudini e alla
istituzione primeva degli uffizj[293].

Domandato venissero tolti agli Ordini mendicanti i privilegi accumulati
nella bolla _Mare Magnum_, non si osò, ma fu imposto che neppure essi
potessero predicare se non esaminati prima dal loro superiore con tutta
coscienza, e trovati idonei per costumatezza, età, dottrina, probità,
prudenza ed esemplarità[294]. Non si predichino superstizioni o
rivelazioni; non si dipingano fatti immaginarj, ma l'evangelica verità e
la sacra scrittura giusta la interpretazione dei dottori, approvata
dalla Chiesa o dall'uso diuturno, senza aggiungere cosa contraria o
dissonante[295]. I maestri non insegnino solo i classici, ma anche i
precetti divini, gli articoli di fede, gli inni, i salmi e le vite dei
santi.

Furono condannati i filosofi, che dicono l'anima esser mortale e una
sola in tutti gli uomini, mentre Clemente V nel concilio di Vienna
proferì che «l'anima è veramente ed essenzialmente la forma del corpo
umano; che essa è immortale e molteplice secondo il numero de' corpi ne'
quali è infusa». Pertanto il pontefice esortava i professori a non
agitare vane quistioni sulla natura dell'anima, e dimostrarne
l'immortalità anche secondo i principj scientifici; più della filosofia
platonica, si studii la teologia; solo chi questa conosca entrerà nel
sacerdozio, ove poi si deve vivere sobrj, casti, pii, astenendosi non
solo dal male, ma dalle apparenze. La casa de' cardinali sarà un porto e
un ospizio a tutti gli uomini dotti e probi, a' nobili e onesti poveri:
semplice, frugale la loro tavola; non lusso nè avarizia; pochi servi e
vigilati, castigandone i disordini, ricompensandone la morigeratezza. I
sacerdoti in servizio non s'adoprino a ministeri abjetti. A quei che
vengono a sollecitare impieghi non badino, bensì a quei che chiedono
giustizia; sempre disposti a sostenere la causa del povero e
dell'orfano. Hanno parenti bisognosi? È giusto soccorrerli, ma non a
spese della Chiesa. I vescovi facciano eseguire gli ordini del concilio,
e almeno ogni tre anni tengano sinodi diocesani per decidere de' casi di
coscienza e delle controversie. Risiedano nella loro diocesi, o se ne
affidarono l'amministrazione a persone probe, la visitino almeno ogni
anno per riconoscerne i bisogni e sindacare i costumi del clero. Morendo
non dimentichino che la Chiesa da essi amministrata ha diritto alla loro
riconoscenza: e vogliano modesti funerali, giacchè il bene che lasciano
appartiene ai poveri[296].

Fra altri punti vi si trattò di uno, tanto nuovo quanto importante, la
stampa; la forza più potente e lo stromento più formidabile, dopo la
parola, che Dio ponesse a disposizione dell'uomo. I papi ne aveano
favorito la diffusione, come dicemmo, e Alessandro VI (_Inter
multiplices_) riconosceva «sommamente utile che quanto concerne le sane
cognizioni e la sana morale sia messo in luce mediante caratteri e
lettere che fissano la verità in modo da porla sotto gli occhi degli
uomini più lontani nel tempo e nello spazio». Ma presto e letterati e
principi si accorsero che, quanta edificazione, tanto pericolo potea
venirne alla fede, al costume, all'onoratezza. Pertanto il concilio
decretò: «La stampa, per favore divino perfezionatasi ai nostri giorni,
è opportunissima a esercitare gl'intelletti, e formare eruditi, de'
quali godiamo che abbondi la Chiesa. Pure udiamo lamentare che molti
imprimano opere, contenenti errori e dogmi perniciosi, e ingiurie a
persone anche elevate in dignità; di modo che i libri, invece di
edificare, guastano e la fede e i costumi. Affine dunque che un'arte
felicemente trovata a gloria di Dio, a incremento della fede ed a
propagazione delle scienze utili, non divenga pietra d'inciampo ai
fedeli, e volendo che essa prosperi tanto più, quanto più vigilanza vi
si apporterà, stabiliamo che nessuna opera si pubblichi se prima non sia
riveduta dal maestro del sacro palazzo o dai vescovi, che vi metteranno
la propria firma gratuitamente e senza indugio». Erano ripari che una
barbarie mascherata doveva poi spezzare, per lasciar le verità più
venerabili come i diritti più sacri in balìa alle codarde speculazioni
d'una ciurma vilissima, sicchè un pontefice dovesse esclamare: «Siam
compresi d'orrore nel vedere da quali mostruose dottrine, anzi da quali
portentosi errori ci troviamo inondati per quel diluvio di libri,
d'opuscoli, di ogni genere scritti, la cui deplorabile eruzione sparse
l'abominazione sulla faccia della terra» [297].

Intanto Leone X a Bologna (1515) con Francesco I conchiudeva un
concordato, che derogava molti privilegi che la Corte francese
pretendeva nelle elezioni de' prelati secondo la prammatica sanzione;
concordato che, come nuovo trionfo della Chiesa romana, subito venne
approvato dal concilio Lateranese.

Parve dunque avere questo ottenuto il suo intento, difatto lo scisma,
regolata l'obbedienza della Francia, promosse molte riforme, talchè si
sciolse il 16 marzo 1517. Ma il cardinale De Vio generale de' Domenicani
sentiva il turbine in aria, onde insisteva perchè i prelati non si
separassero.

Chi non potrà negare questi fatti ripeterà quella poltrona frase de'
nostri giorni, «Troppo tardi».


NOTE

[286] Perfino Voltaire, il calunniatore per eccellenza, rimprovera il
Guicciardini d'avere _ingannato_ l'Europa intorno alla morte di
Alessandro VI, e d'aver _troppo creduto all'odio suo_. Così nella
_Dissertazione sulla morte di Enrico IV_, dove alle, non asserzioni, ma
insinuazioni del Bembo, del Giovio, del Tommasi, del Guicciardini oppone
le ragioni del buon senso; l'aver il papa 87 anni, l'esser ricchissimo,
il convenirgli di tenersi amici i cardinali, anzichè inimicarseli con un
avvelenamento clamoroso: infine il non farne parola quel ciarlatano di
Burcardo.

[287] Ratti, _Della famiglia Sforza_, 283.

[288] Giornale di Paride Grassi, nº 48.

[289] Eccitarono la bile di Ulrico di Hutten le imprese di Giulio II.

    _Hoc mens illa hominum, partim sortita Deorum,_
    _Et pars ipsa Dei patitur se errore teneri?_
    _Ut scelere iste latro pollutus Julius omni,_
    _Cui velit occludat cælum, rursusque recludat_
    _Cui velit, et possit momento quemque beatum_
    _Efficere aut contra, quantum quiscumque bene egit,_
    _Et vixit bene, si lubeat, detrudere possit_
    _Ad stygias pœnas, et Averni Tartara ditis,_
    _Et quod non habet ipse, aliis divendere cælum..._
    _Et nunc ille vagus sparsit promissa per orbem_
    _Qui cedem et furias, scelerataque castra sequantur_
    _Se duce, ut his cælum pateat. Qua fraude, tot urbes_
    _Et tot perdidit ille duces, tot millia morti_
    _Tradidit, et pulsa induxit bella acria pace,_
    _Tranquillumque diu discordibus induit armis_
    _El scelere implevit mundum, fas omne nefasque_
    _Miscuit. . . . . . . . . . . . . . . . . . . ._
    _Naufraga direpti finxit matrimonia Petri_
    _Vindice se bello asserere, atque ulciscier armis._

[290] N'ebbero dispiacere tutti i pii. _Qua in re adversos pene habuit
cunctorum ordinum homines, et præsertim cardinales, non quod novam non
cuperent basilicam magnificentissimam extrui, sed quia antiquam toto
terrarum orbe venerabilem, tot sanctorum sepulcris augustissimam, tot
celeberrimis in ea gestis insignem, funditus deleri ingemiscant_.
Panvinio ap. FEA, Nota intorno a Raffaello, 41.

[291] _Cupientes, quatenus nobis ex alto promittitur, ea jam nimium
invalentia mala corrigere, ac pleraque in pristinam sacrorum canonum
observantiam reducere_. Sessio X, bulla reformationis.

[292] LABBE, _Concil_., tom. XIV, 232.

[293] Sessione VII.

[294] Sessione XI.

[295] _Mandantes omnibus ut evangelicam veritatem et sanctam scripturam,
juxta declarationem, interpretationem et ampliationem doctorum, quos
ecclesia vel usus diuturnus approbavit, legendosque hactenus recepit, et
in posterum recipiet, prædicent, explanent: nec quidquam ejus proprio
sensui contrarium aut dissonum adjiciant, sed illis semper insistant quæ
ab ipsius sanctæ scripturæ verbis et præfatorum doctorum
interpretationibus, rite et sane intellectis, non discordant_.

[296] Vedasi tutta la Sessione IX.

[297] Enciclica _Mirari vis_ di Gregorio XVI. Queste precauzioni non
erano ignote all'antichità pagana. Valerio Massimo (Lib. VI, cap. 3)
dice che, avendo Archiloco pubblicato poemi che offendeano il pudore,
gli Spartani li fecer portar lontano dalla città, per impedire una
lettura più atta a corrompere i costumi che ad ornar gli intelletti.
Cicerone diceva di certi poeti: «Vedete quai mali cagionano?
Ammolliscono le anime; spengono ogni impulso alla virtù». Lo stesso
Ovidio dissuadeva dal leggere i libri osceni: _Eloquar invitus; teneros
ne tange poetas_. M. Ulpiano poi è detto che, quando in un legato
testamentario si trovino libri pericolosi, il giudice deve, sopra il
parere d'uom prudente e onesto, far disparire ciò che diverrebbe
sorgente di corruzione. Altri esempj sono a vedere in GRETSER, _De jure
et more prohibendi libros malos_. E vedasi pure F. A. ZACCARIA, _Storia
polemica della proibizione dei libri_. Roma 1797.




DISCORSO XIII.

LEONE X. MAGNIFICENZA PROFANA DEL PAPATO.


Al congresso che or dicemmo di Bologna tra Leon X e Francesco I, oltre i
consueti omaggi del baciare i piedi, tenere la staffa, condurre a
briglia il cavallo del papa, e fin sostenergli lo strascico, il re di
Francia stette inginocchiato per terra tutto il tempo della messa, nella
quale Leon X amministrò il sacrosanto pane ai francesi gentiluomini di
esso. E poichè di questi la folla era soverchia, un uffiziale esclamò:
«Santo Padre, giacchè non posso nè confessarmi al vostro orecchio, nè
comunicarmi dalle vostre mani, m'accuserò in pubblico d'avere combattuto
di tutta possa contro Giulio II». Il re soggiunse di trovarsi nel
medesimo caso, scusandosene perchè quel pontefice era il più avverso che
mai fosse stato alla loro nazione. Tutti i Francesi gridaronsi colpevoli
di altrettanto, e il papa gli assolse tutti.

Quel re cavalleresco, per cui combattevano i cavallereschi Gastone di
Foix e Bajardo senza paura e senza rimproveri, avea rese al papa Modena
volontariamente, Parma e Piacenza per forza; di modo che il dominio
temporale comprendeva le legazioni di Perugia (Umbria), Romagna,
Bologna, Spoleto colla marca d'Ancona, e il ducato di Benevento chiuso
nel napoletano; insomma le più belle contrade d'Italia dal Po a
Terracina; contrade pingui, benchè alcune infette dalla malaria;
schermite da attacchi stranieri, arricchite per la produzione dei
terreni, delle miniere, dell'allume; pel traffico, principalmente ad
Ancona; per l'aurea affluenza di forestieri. Il papa traeva da' suoi
Stati non più di diciottomila scudi d'oro, eppure potea levarvi
cinquemila pedoni e quattromila cavalli, oltre quelli dovutigli dai
vassalli, e dodici galee: e l'autorità, ormai organizzata col reprimere
i feudatarj e i tirannelli delle varie città, non sentivasi nè
impacciata, nè invisa, perchè lasciava la libera attività ai Comuni.

È ben vero che Alessandro VI, volendo sottomettere i tirannelli della
Romagna, avea di ciascun di costoro fatto un nemico, che nel principe
della Romagna bestemmiava il capo della Chiesa: poi Giulio II colle
superbe pretensioni aveva eccitato e serj e beffardi contrasti: ma
impacciavano poco più che le opposizioni de' moderni nostri parlamenti.
Inoltre il papa possedeva il Contado Venesino in Provenza e la città di
Avignone; i re di Napoli e Sicilia faceangli omaggio della loro corona,
ch'egli impediva fosse unita all'impero per non mettere a repentaglio
l'indipendenza italiana. Chi potrà poi calcolare il denaro che a Roma
proveniva da tutto il mondo per dispense, spogli, riserve, aspettative,
annate di benefizj[298], spedizioni di bolle e investiture, elezione di
quasi tutti i prelati?

E qual Roma fosse quando stava al vertice della società cristiana colle
sue memorie e le sue grandezze; e quasi la seconda patria di tutti, il
punto di partenza della storia d'ogni paese, si argomenti dal veder
come, anche adesso che rimase indietro dalla civiltà convenzionale
d'altre contrade, mostri originalità di costumanze e di caratteri,
alterezza nel popolo, dignità fin nel depravamento, e insieme devozione,
amor di famiglia, ingenuità; un complesso inesplicabile, per cui un
esercito vincitore o la rivoluzione demolitrice s'arrestano davanti alle
eterne sue mura. Che doveva essere allora, quando vigeano le idee del
medioevo? Sapeasi che da Roma erano partiti i missionarj per conquistare
al cristianesimo e alla civiltà tutta Europa e il nuovo mondo; di là i
decreti che fransero la schiavitù; di là elemosine per ogni bisogno,
rese possibili dal colarvi rendite d'ogni paese.

L'anno santo del 1500 fu celebrato con una pompa, che mai la maggiore;
il papa di propria mano smurò la porta santa, dopo che per tre giorni
erano sonate a festa tutte le campane: di Francia, di Germania, di
Boemia innumerevoli vennero a domandare l'assoluzione dalle censure
incorse per avere adottato le eresie degli Ussiti ed altre; per bastare
ai devoti che accorreano alla basilica Vaticana dovette aprirsi la via
che ancor si chiama Borgonuovo; e il continuato concorso indusse ad



Dopo nove anni, riprendo nelle mani il mio libretto a cui il pubblico
italiano fece così cortese accoglienza. S'io dovessi scriverlo oggi da
capo, forse lo farei molto più ampio e gli darei un altro ordine. Ma,
poichè il libro, com'è nato, non dispiacque e non fu trovato inutile,
prendo coraggio a lasciarlo stare qual è, aggiungendo solo qua e là
alcuna notizia che m'è venuta alle mani da sè stessa dopo pubblicato
il lavoro e che può contribuire a renderlo manco imperfetto, lieto
intanto che esso abbia servito ad avviare in Italia un nuovo genere di
ricerche sopra i nostri usi popolari. In appendice si troveranno pure
riprodotte alcune notizie speciali sopra gli usi corsi e veneziani,
venute alla luce alcuni anni dopo la pubblicazione della presente
operetta, che ha forse, in parte, determinato i loro autori a
raccoglierle.

Io non ho ora, in ogni modo, a far altro se non ringraziare
l'intelligente editore che m'ha procurato un primo pubblico indulgente
ed augurarmi che egli possa trovarmene ora in Italia un secondo non
meno benevolo, il quale non trovi superflua la ristampa d'un libro che
tratta di un uso il quale può trasformarsi, ma che si rinnoverà sempre
fin che ci saranno nel mondo un Adamo, un'Eva ed un serpente seduttore
che faccia da procolo e da paraninfo.

                                             ANGELO DE GUBERNATIS.




AL CONTE GEZA KUUN

IN UNGHERIA


  _Mio carissimo Geza._

Questo libretto che fu pubblicato, per la prima volta, senza alcuna
dedica, nell'anno in cui ci siamo conosciuti, vuol essere ora dedicato
a te, come pubblico pegno di un'amicizia la quale non mi ha procurato
fin qui altro se non grandi e soavi consolazioni, e che io mi auguro
possa, fin che vivremo, recarci conforto. Gli anni che passano fanno
invecchiare ogni cosa intorno a noi, ma non i sentimenti, che, quanto
più mettono radice nel tempo, più gagliardi crescono. Possa il tuo
nome messo sulla prima pagina di questo libretto fortunato ricordare
per molto tempo ed a molti il bene che ti vuole

  Firenze, primavera del 1877.

                                                   _il tuo_
                                             ANGELO DE GUBERNATIS.




PREFAZIONE

alla prima edizione


_Non so se io dico una grande eresia; ma parmi che la storia si scriva
molto più che non si faccia. Sopra le miriadi d'uomini che vengono
ogni secolo a popolare e fecondare, da vivi e da morti, la terra,
infimo è al certo il numero de' privilegiati, che, per lustro od
infamia, sono eletti all'immortalità. Mentre il grosso degli uomini
nasce, lavora e si estingue, martire uniforme, ne' periodi veloci di
oscure generazioni, io non so se come fiore o come crusca, alla
superficie, si agita e dà spettacolo di sè un'aristocratica famiglia
di benefattori e di tiranni che rimorchia, in parte, le moltitudini e
seco le trascina a dividere la sua pubblica fortuna. Ma, come nella
prospera sorte de' così detti grandi, il pubblico beneficio, il più
delle volte, è, in realtà, assai poco, per la ragione medesima,
precipitando essi, il popolo alla sua volta non muore mai tutto; egli
non è stato il solo autore della sua così detta nazionale grandezza, e
però, quando questa appare più gloriosa, egli la gode assai male; per
altro verso, egli prende pure una minima parte alla sua rovina; e,
però, continuerà facilmente a vivere anche dopo che questa, o per suo
vizio organico, o per alcuna violenza di interni ed esterni nemici,
sia cessata. I protagonisti della storia raccomandano il nome loro
alla posterità col monumento, ma periscono come le loro istituzioni;
il popolo a cui nessuno innalza monumenti, per compenso e quasi direi
per vendetta della natura, vive immortale come le sue tradizioni e le
sue patriarcali consuetudini._

_Mi pare poi che se volgessimo soltanto lo sguardo intorno a noi
medesimi, per osservare come la storia odierna vada intessendo le sue
fila, a traverso le quali presumeranno le generazioni future giudicare
la nostra, come noi giudichiamo, senza appello, le passate, io non
credo che seguiremmo con tanta passione il racconto delle gesta
consegnate da autenticissimi, se si voglia, ma poco sinceri documenti,
alla storia; delle gesta, io dico, le quali, per essere state
pubbliche, immaginiamo universali, per essere state pompose,
supponiamo importanti, per essere antiche, veneriamo._

_Certo, quando si ritenga per fermo che l'arte meretricia, la quale
converte spesso la ragione dell'individuo o della parte in solenne
ragione di Stato, non imbelletti mai la vergogna de' grandi, quando si
ritenga per fermo che lo storiografo non sia mai condotto nè da vezzo
rettorico, nè da vigliacca assentazione ad esagerare, a travestire, ad
inventar nulla di ciò ch'ei narra, ha pure la sua importanza la
narrazione delle pubbliche vicende di un popolo costituito in proprio
Stato; ma, come nello studio della natura, prima del fenomeno, vuole
osservarsi la legge, così ragion vuole che si ricerchi la vita intima
ed immutabile di un popolo, innanzi di rappresentarcelo nelle sue
esteriori, più aperte bensì, ma assai meno complete e assai più
combinate manifestazioni. Il più delle volte, il fenomeno non è la
legge in atto, che appare, ma l'eccezione della legge, l'anomalia;
così la storia ci riferisce della vita di un popolo molto più che il
suo modo di essere costantemente, il suo modo di apparire in alcune
circostanze eccezionali._

_A costo pertanto di lasciar parere che io dica qui una seconda
eresia, piglio la parola nel suo senso etimologico e più nobile e non
chiamo la così detta storia d'un popolo altrimenti che la sua_
caricatura, _quando pure esso non sia qualcosa di peggio, destinato a
mascherarlo. Poichè, eziandio facendosi una distinzione molto larga
fra la storia delle democrazie e quella delle monarchie, oligarchie e
teocrazie, non può sfuggire come presso le prime ancora non di rado
avvenga che il popolo, per affermarsi insieme e per consentire
fiducioso con tutti, nasconda e neghi individualmente sè stesso o sia
ci sottragga la sua propria e vera parte di originalità._

_Per fare la storia e per dare degno soggetto al filosofo di meditarla
è necessario adunque qualche cosa di più profondo e di più saldo che
il vago e mobile tessuto degli avvenimenti esterni, i quali esprimono
imperfettamente il carattere d'un popolo come le escandescenze o le
imposture quelle d'un individuo. Negli individui molte delle azioni
loro si attribuiscono alla loro eccitabilità nervosa od a ragioni
segrete; anche ai popoli si vuole tener conto di cosiffatta
eccitabilità e di certe ragioni occulte; ma, evidentemente, nè quella
nè queste non bastano di certo a lasciarci intendere quello che un
popolo abbia potuto essere o quello che sia._

_Ma, sotto la storia pubblica o civile o politica o convenzionale che
addimandar si voglia, vi è una storia viva e perenne che si potrebbe
forse chiamar domestica, poichè vive della vita delle famiglie, nel
loro intimo focolare e nelle loro mutue relazioni d'ogni giorno.
Questa storia accetta o subisce dalle vicende e dalle istituzioni
politiche quello che le conviene o quello che non può evitare; ma
conserva, a traverso le fasi della storia esterna che hanno potuto
alterarla, un fondamento tradizionale, il quale è tanto più solido e
puro quanto meno varia e accidentata riuscì la vita pubblica. Questa
nuova specie di storia si studierà dunque meglio presso que' popoli
che non ebbero storie propriamente dette. Dirò di più: sopprimendo le
storie della vita dei popoli di una razza, l'unità della razza, nel
legame dell'uso e della tradizione, emergerà al nostro pensiero
ricreatore delle nostre origini, con una evidenza sorprendente, non
risultando più altre varietà nella razza medesima, all'infuori di
quelle che determinarono, ne' primi tempi, la discordia delle
famiglie, la distinzione delle famiglie in tribù, e la loro
dispersione, varietà che il diverso clima e la diversa regione hanno
quindi potuto accrescere ed alimentare, molte consuetudini d'un popolo
essendo intimamente legate con le condizioni fisiche le quali esso,
nelle sue migrazioni, incontra; così che certi usi antichi si
depongono per altri nuovi che sorgono; ma sempre è rimasto qualcosa
che ci richiama all'unità caratteristica della razza. Questo qualcosa
è nel nostro sangue; questo qualcosa può diminuire ed offuscarsi: ma
non si perde. Nello stesso modo, in seno ad una famiglia, si notano
diverso carattere, diverso umore, diversa maniera di favellare; e due
fratelli differiranno fra loro tanto che l'uno parrà straniero
all'altro; essi saranno fra loro orribilmente discordi e divisi; e
pure, se noi, che ci troviamo al di fuori delle loro differenze, li
osserviamo senza alcuna preoccupazione, ne scorgeremo soltanto la
somiglianza e la consanguineità, li affermeremo figliuoli d'uno stesso
parente. Basta una linea per dare la somiglianza ad un ritratto; ora
questa linea lega tuttora il gran quadro delle famiglie alle quali
diedesi il nome d'Indo-Europee. L'uso della prima famiglia patriarcale
si moltiplicò nelle famiglie successive, e, nel moltiplicarsi,
naturalmente prese modo differente; ma nè le varie inclinazioni che
divisero per tempo le tribù di una stessa antica unica famiglia e
talora persino le armarono l'una contro l'altra, nè la varietà del
colore locale, nè l'incontro con altre razze, nè, mi si permetta
l'espressione, il lungo uso dell'uso, hanno potuto presso alcun popolo
estinguere i caratteri essenziali della primitiva sua stirpe._

_Un autore indiano, alcuni secoli innanzi all'êra volgare, a proposito
degli usi domestici e particolarmente nuziali dell'India, scriveva:
«Varii sono gli usi secondo le regioni ed i luoghi, i quali possono
osservarsi nelle nozze; noi recheremo soltanto quello che essi hanno
di comune[1].» Lo stesso pressapoco debbo io qui ripetere, in questo
primo saggio di una storia comparata degli usi nuziali. Ma poichè
l'Italia formerà l'oggetto speciale delle mie ricerche, ho bisogno di
prevenire il giudizio del lettore italiano, affinchè per avventura
non s'inorgoglisca se anche, per la copia degli usi, il nostro paese
sia forse sovra ogni altro ricco. Non c'è di che andare troppo
superbi; questi usi non sono tutti indigeni; nella loro varietà,
invece, essi provano pur troppo come l'Italia fu visitata da stranieri
d'ogni nazione; Greci ed Arabi nel mezzogiorno, Celti e Germani nel
settentrione hanno più largamente contribuito, invadendo la nostra
contrada, e confondendosi quindi con noi, a trasformarci in parte
nelle nostre consuetudini; e soltanto nell'Italia di mezzo e nella
Sardegna, ove lo straniero si arrestò meno, l'antica tradizione
italica può, nella sua povertà, gloriarsi di essere rimasta più
originale. Converrà quindi, quando io verrò riferendo gli usi nuziali
d'Italia, tener qualche conto della provincia onde li ho rilevati;
quelli dell'Italia centrale, ossia di quella Italia che sta in
digrosso fra l'antica Magna Grecia e l'antica Gallia Transpadana,
sono, per lo più, indigeni; quelli della rimanente Italia, non di
rado, importati. Il che non toglie che spesso fra usi indigeni ed
importati si trovi somiglianza; poichè la somiglianza ha la sua
ragione nel vincolo di parentela Indo-Europea. Solamente, dove, per
esempio, nell'Italia superiore, l'uso nuziale, che sente di
feudalismo, ci richiama spesso alla dominazione germanica, arrivando
per tal modo a noi di seconda mano, nella media Italia, ove sente
ancora il pagano, risaliamo direttamente con esso, malgrado il papa, e
forse un poco a motivo di esso, all'antico e tutto nostro mondo
latino._

_E spiegatomi così sovra gl'intendimenti che io ebbi nel distendere
il presente lavoro, non avrei altro d'essenziale che mi prema
d'aggiungere, se non che, prima di offrire ai concittadini miei il
povero frutto delle mie povere fatiche, mi è necessario render grazie
alle cortesi persone che mi vennero in aiuto nelle ricerche. So bene
che non si troveranno nel mio libro tutte le notizie relative agli usi
nuziali, e che quest'opera potrà col concorso di futuri scrittori
ancora centuplicarsi; io non ho quindi la pretesa d'avere punto punto
esaurito il mio argomento; ma ho fiducia che il poco che ho detto
possa difficilmente contradirsi, e che serva intanto come di scheletro
ad opere di più ampio disegno che sopra gli usi popolari, non per
appagare una lieve curiosità, ma per far parlare un solo linguaggio
all'uomo Indo-Europeo, auguro vivamente possano un giorno concepirsi e
mandarsi ad effetto da qualche nostro felice ingegno._

_In parte vidi io medesimo, in parte udii, in parte lessi quello che
io descrivo, primo forse esplorando i nostri Statuti Municipali per
cavarne notizie relative all'uso popolare; ma, per l'Italia odierna,
io debbo specialmente molto alla sollecitudine di due sorelle mie,
della signora Carolina Bertoldo residente a Riva di Chieri, dell'ing.
Giuseppe Chiaroviglio da Pinerolo, del cavalier Alerino Como da Alba,
di Agostino Isola da Novi Ligure, del benemeritissimo delle storie
Genovesi cav. Emanuele Celesia, di Pietro Vayra ed Antonio Bertolotti
Canavesani, di monsignor Losana vescovo di Biella, di Desiderio
Chilovi Tridentino, di Pietro ed Emilio Ferrari residenti nella
Lunigiana, del prof. Giuliano Vanzolini da Pesaro, del cav. Marcolini
da Fano, del professor Luigi Morandi Tudertino, del cav. Andrea Miotti
Valtellinese, del prof. Ferdinando Santini residente ad Arpino, del
cav. Gabriello Cherubini da Atri e del prof. Giuseppe Pitrè
Palermitano. Per gli usi Russi, oltre all'esserne io medesimo stato
testimonio oculare ed essenzial parte, mi giovarono assai le
rimembranze di mia moglie e di mia suocera; e, per alcuni canti
popolari Russi che illustrano l'uso nuziale del distretto di Tarszok,
i lettori italiani ringrazieranno l'amabile zelo della signora Tatiana
Lvoff._

_Le donne hanno contribuito a questo libro quello ch'esso contiene
forse di più poetico; possa ora il libro medesimo, come povero
compenso a tanta gentilezza, nel venire fra le loro mani, non parere
nè troppo indiscreto nè troppo pesante._

  Santo Stefano di Calcinaia, 1.º settembre 1868.

                                             ANGELO DE-GUBERNATIS.


NOTE:

[1] Açvâlayana _Gr'ihyasûtra_. I




INNANZI DI ENTRARE IN MATERIA


SCOPO DEL MATRIMONIO.


Dall'inno vedico al catechismo cattolico si è sempre consacrato il
matrimonio per una sola potente ragione, quella di procrear figliuoli;
ma la ragione fu spesso sottintesa o temperata da un naturale istinto
di poesia, che non permetteva di considerare la compagna dell'uomo
come un solo servile strumento di generazione. Unico il Diritto romano
pose per legge e considerò come sacro[2] che il matrimonio si compie
per cagione dell'ottener figli. Unico il Diritto romano distinse, per
legge, la dignità della donna da quella dell'uomo, decretando che vi
sia potestà sopra il maschio e che la femmina si possa _dar nelle
mani_, ossia, ciò che torna poi il medesimo, _manomettere_[3]. Unico
il diritto sacro romano inventò una dea _Viriplaca_[4], ossia
placatrice del marito, alla quale s'innalzò pure un tempio a fine di
comporre le contese domestiche.

La donna riuscì per tal modo, una schiava dell'uomo, e, malgrado il
cristianesimo, questo barbaro sentimento penetrò ancora dal diritto
romano nell'italiano. Gli statuti di Lugo, confermati nel 1520 dal
duca Alfonso di Ferrara, affermano nel marito il diritto di batterla,
e se adultera, di esporla sul rogo, tanto che muoia ove a lui
piaccia[5]. La barbarie della legge contribuì ovunque in Italia a
rendervi talora barbaro l'uso. Quindi alla legge stessa la necessità
talora di correggersi e di contraddirsi per sopprimere l'uso che
perseguitava la donna. Gli Statuti di Perugia, pubblicati nel 1523[6]
mettono una multa ai maschi che insultino per via una donna di buona
condizione e di buona fama. Un decreto del 13 maggio 1709, pubblicato
dalla Repubblica di Genova[7], tenta correggere lo stesso abuso
nell'isola di Corsica, ove era pur divenuto un'arte di darsi moglie.
La donna si rispetta male finchè si considera da meno dell'uomo; e il
diritto romano che ne proclamava la servitù contribuì non poco a
rimuovere dai nostri usi quella specie di culto per la donna che prima
di essere cristiano fu celtico e Germanico, quella specie di culto
estetico alla madre, alla sposa, alla indovina, ossia all'essere di
più delicato e più pronto sentire, che ci lascia così felicemente
distinguere la donna dalla femmina. Perciò, in Italia, e, precisamente
nel seno del cattolicismo, nell'Italia del papa, ossia nell'Italia
della superstizione, più ostinati che altrove si mantennero gli usi
fallici. Non sono molti anni che a Veroli nella Sabina si compievano
ancora processioni falliche. E mi sembra simbolo di un'antica
processione fallica, l'uso che vigeva, nella città di Gallese, per la
festa di San Famiano, nella quale si portava attorno un talamo
acceso[8]. Nel seguito di quest'operetta, ci accadrà di notare i
varii usi persistenti in Italia, come augurio di fecondità alla sposa,
alcuni de' quali troveremo perfettamente conformi con altri de' tempi
patriarcali vedici. Qui si benedice ancora la terra perchè porti buon
grano; si benedice la sposa perchè riesca feconda; ed altra virtù alla
benedizione non si desidera.

La donna pel nostro popolo unicamente partorisce; resta perciò una
cruda ironìa la risposta che l'epicureo imperatore Elio Vero dava alle
lagnanze della moglie negletta: «Soffri ch'io mi dia piacere con
altre. Perocchè il nome di moglie suona dignità e non voluttà»[9].
Elio Vero metteva così la donna al di sotto di quello che piace ai
sensi: ne faceva una fredda cosa elegante.


NOTE:

[2] Ennio, presso Festo, ha:

    _Ducit me uxorem sibi liberûm quærendûm gratia,_

e Varrone, presso Macrobio, va più in là: «_uxorem liberorum
quærendorum causa ducere, religiosum est._». Presso gli odierni Parsi,
il marito piglia una seconda moglie, se la prima sia sterile, e
assoggetta la prima alla seconda.

[3] Gajus, I, 108: «_Sed in potestate quidem et masculi et feminæ esse
solent; in manum autem feminæ tantum conveniunt._»

[4] Cfr. Valerio Massimo, II, 16.

[5] _Ita quod moriatur si viro suo placuerit._

[6] Rubr. 75: _Quoniam est inhonestum verecundiam facere mulieribus,
statuimus quod quicumque masculus fecerit alicui mulieri bonæ
conditionis et famæ iniuriose cadere de capite vel acceperit vettam
vel drapellum vel velectum vel pannum quem in capite deportaret,
puniatur pro vice quolibet in XXV lib. den._

[7] Si trova nelle _Addizioni agli Statuti di Corsica_, Lione 1843:
«Avendo avuto notizia che si vada sempre più addimesticando l'abuso
già tanto tempo introdotto di baciare in istrada pubblica e di
_attaccare_ secondo il vocabolo di quel paese, cioè di levare la
scufia, o dar di mano, o di fare altri atti di famigliarità alle
giovani, perchè impossibilitate queste dal pregiudicio che nell'altrui
opinione ne sentono a più maritarsi con altri siano costrette a
sposarsi con loro, ecc.»

[8] Statuti di Gallese, pubblicati in Gallese nel 1576, lib. V:
«Perchè egli è cosa concedente che nelle feste solenni celebrate dalla
santa chiesa cattolica romana e parimenti dalla nostra città s'abbino
da ornare ed onorare con gli lumi maggiori che si possono, e
somigliantemente per manutenere le buone e laudabili consuetudini di
questa nostra città di Gallese, per il presente capitolo, statuimo ed
ordiniamo che tutti gli artigiani della nostra città di Gallese siano
obbligati e debbano ogni anno perpetuamente un mese avanti la festa
della solennità del glorioso San Famiano _advocato et_ Protettore
della nostra Patria, creare due Rettori della loro arte, quali Rettori
così creati, abbiano da esercitare il loro ufficio del Rettorato per
un anno continuamente, e debbano fare un Talamo, o vero un Cirio, ad
uso e stil di Roma, e detto Cirio basti per tutta l'arte, sino che
serrà buono adoprare e detti Rettori abbino cura e debbano
processionalmente farlo portare per tutta la città acceso, ecc.»

[9] Elio Spartiano, nella vita di Elio Vero, presso gli _Scriptores
Historiæ Augustæ_; ed Th. Vallaurius, Augustæ Taurinorum, 1853:
_Patere me per alias exercere cupiditates meas. Uxor enim dignitatis
nomen est, non voluptatis._




LIBRO PRIMO

PRIMA DELLE NOZZE




I.

Quando la fanciulla è bambina.


La _pupa_ de' Latini, pupattola degli Italiani, _poupée_ de' Francesi,
è il primo oggetto che richiama l'attenzione della donna al suo
destino; ancora bambina ella è già madre; la bambola ch'ella inventò
per bisogno di prodigar tenerezze a qualcosa di più debole ch'essa non
sia, fu creazione del suo solo istinto di madre. La pupattola è comune
all'uso indo-europeo; _paidiskê_ l'addimandano i Greci, come noi
diciamo _bambola_ presso _bambina_; e per la stessa analogia gli
Indiani chiamavano la pupattola _putrì_, o _dàruputrì_, _dàruputrikà_,
che vale _fanciulla di legno_[10].


NOTE:

[10] Essa ci viene già ricordata nel _Mahàbharàta_.




II.

Quando la fanciulla cresce.


La donna si anticipa le gioie nuziali ne' giuochi fanciulleschi, ove
la sposa è figura prediletta. Lascio stare, per ora, la parte che i
fanciulli pigliano nelle vere nozze, ora per fare allegria, ora per
festeggiare, ora per maledire, dovendo qua e là farvi accenno in
diversi capitoli; quello che essi ripetono ora facevano in antico;
quello che si nota fra noi, osservasi pure, a mia notizia, in
Germania, tra i Bretoni, tra i Finni, nell'India; la festa è un po'
per loro, perchè essi sono lo scopo finale della festa. Essi rompono
le vecchie stoviglie, essi mandano urli di gioia, essi salutano e
servono[11] gli sposi, e talora, per ischerzo, li arrestano; talora
vanno più in là; per esser fatti tacere con regalini d'ogni maniera,
molestano gli sposi per mezzo di ostinate insolenze. I fanciulli sono
adunque la morale, il coro della favola; e come la favola è spesso
fatta per la morale, così la festa nuziale è animata da fanciulli, la
presenza de' quali è necessaria come un augurio per la fecondità del
talamo.

Per questa parte probabilmente che i fanciulli da lungo tempo hanno
preso alle feste nuziali, la tendenza nei loro giuochi ad imitarle. Io
so di parecchi giuochi somiglianti che si fanno in Italia, de'
quali il più evidente parmi quello che usa in Piemonte detto
dell'_ambasciatore_, che qui descriverò, poichè mal noto o punto ai
non Piemontesi. Ambasciatore chiamano i Piemontesi nel loro giuoco,
come i Toscani ne' loro stornelli, il messaggiero d'amore. Un
fanciullo che figura il capo di casa dà la mano a due fanciulle che
formano catena con altre disposte in una lunga fila. L'ambasciatore,
che è un altro fanciullo, si avanza e con la cantilena, alla quale io
segno qui sotto le note, dice solennemente:

    Sur imbasciatur[12]
    (mi) (fa) (sol) (la) (sol)

quindi facendo alcuni passi indietro:

    Lantantirulirulena
    (mi) (sol) (sol) (re) (mi) (mi) (do) (sol);

il fanciullo si avanza di nuovo e ridice:

    Sur imbasciatur

quindi si ritrae al suo posto, cantando:

    Lantantirulirlàlà
                 (do)

Allora le fanciulle guidate dal capo di casa si avanzano verso il
messaggero d'amore e cantano:

    Cosa völi vui?[13]
    Lantantirulirulena[14]
    Cosa völi vui?[15]
    Lantantirulirulà.

Ritorna la volta dell'ambasciatore, che avanzandosi al primo e al
terzo, ritirandosi al secondo e quarto versetto, ricomincia a cantare:

    I vöi üna d' vostre fie[16]
    Lantantirulirulena, ecc.

Le fanciulle e il capo di casa, muovendo di nuovo incontro, domandano:

    Quala völi vui?[17]
    Lantantirulirulena, ecc.

La risposta dell'ambasciatore non è sempre la medesima; ora egli dice
che vorrebbe la bionda, ora la bruna, ora la più bella e così via
finchè il giuoco si stanca. Le fanciulle interpellano l'ambasciatore
sul mestiere dello sposo che fa domandare la loro compagna:

    Che mestè farála?[18]
    Lantantirulirulena, ecc.

Qui pure la risposta dell'ambasciatore può essere varia; ora la sposa
è destinata a diventare principessa, ora fruttivendola, ora qualcosa
di meno, secondo l'umore variamente burlesco dell'ambasciatore. Ma non
di rado avviene che il giuoco si guasta e la partita si scombina,
poichè la fanciulla si sente offesa di essere chiamata ad un mestiere
troppo vile. Allora si mettono in mezzo i pacieri e si studia di
placarla col rifare il giuoco ed invitarla a nozze più illustri. Le
fanciulle e il capo di casa ripigliano le loro domande, una delle
quali sopra la dote[19] che il marito intende fare alla sposa. Dopo
alcune altre domande e risposte, il capo di casa e le fanciulle
lasciano andare la fanciulla eletta alle nozze con le parole
sacramentali:

    Piévla püra ch'a l'è vostra[20]
    Lantantirulirulena, ecc.

L'ambasciatore la mena con sè e tutti, fanciulli e fanciulle, che
pigliano parte al giuoco, formano un circolo e girano, mettendo grida
di gioia, poichè la sposa è fatta.

Io suppongo che questo animatissimo giuoco dei fanciulli piemontesi
sia di origine celtica, per la gran parte che nelle nozze assume
l'_ambasciatore_[21]. Il giuoco riproduce, al vivo, tutta una chiesta
nuziale alla maniera celtica, sebbene la chiesta stessa, in genere, e
le danze che la conchiudono siano conformi a tutto il rito
indo-europeo.

Probabilmente, in Piemonte, appena l'uso celtico, che dura pur sempre
tra i Bretoni, si andò perdendo, divenne un giuoco da fanciulli.

Così pure la _moscacieca_, che si fa nell'Annoverese[22], per nozze, è
diventata, in Piemonte, un giuoco da fanciulli, mentre vi scomparve
dall'uso nuziale. Un fanciullo bendato deve, fra molte fanciulle,
ritrovare la sua; se egli si sbaglia, diviene ridicolo a tutta la
brigata.

In Piemonte, usa ancora un altro giuoco che si riferisce alle nozze.
Esso rappresenta i doni da farsi alla sposa. I fanciulli stanno seduti
in giro. Il capo-giuoco domanda a ciascuno di essi quello ch'essi
sarebbero disposti a regalare alla sposa. I fanciulli rispondono,
avendo cura di evitare, nella descrizione dell'oggetto ch'essi
destinano alla sposa, la lettera _r_. Ove si sbaglino, lasciano nelle
mani del capo-giuoco un piccolo pegno da riscattarsi, in fin di
giuoco, per mezzo di una penitenza. Particolarmente le fanciulle,
nella minuta descrizione degli oggetti per la sposa, mostrano una
sollecitudine tutta amorosa; i loro occhietti si animano e brillano
quanto vorrebbero far brillare le stupende vesti delle quali intendono
regalare liberalmente la loro sposa.

In Toscana usa il giuoco del _verde_[23]; piace agli innamorati; chi
perde, in questo giuoco, perde spesso l'amore; poichè per il damo e
per l'amata è segno d'obblio, di disprezzo, il non trovare il verde
nelle mani di chi ama. I bambini lo fanno volontieri coi vecchi che
hanno altri pensieri pel capo, sapendo come sogliono rimediare con
doni alle patite sconfitte; gli amanti maliziosi, nel principio de'
loro timidi amori, mettono volentieri, per condizione, un bacio che
chi perde deve dare o lasciarsi dare da chi ha vinto; gli amanti
inoltrati invece s'insospettiscono, diffidano, s'adirano, si
allontanano talvolta, per la sola cagione del _verde_ dimenticato[24].
L'uso tuttavia va in disuso; ed è a prevedersi che resterà, col tempo,
un solo giuoco da fanciulli, finchè alla loro volta i fanciulli, per
la cresciuta serietà de' tempi, diventati serii, non ismettano
anch'essi di giuocare.

Ho inteso che in Grecia gli innamorati dividono per mezzo una foglia
di platano, la quale devono rimettere insieme quando si ritrovano.


NOTE:

[11] Tra i latini, per esempio. Quindi Varrone, presso Nonio: _Sic in
privatis domibus pueri liberi et pueræ ministrabant_; ed Ovidio, ne'
_Fasti_, a proposito di un sacrificio domestico:

    _Stat puer et manibus lata canistra tenet._
    _Inde ubi ter fruges medios immisit in ignes_
    _Porrigit incisos filia parva favos._

[12] «Signor ambasciatore.»

[13] «Che volete voi.»

[14] Cantando questo versetto le fanciulle e il capo di casa fanno
alcuni passi indietro.

[15] Le fanciulle si avanzano di nuovo col capo di casa.

[16] «Io voglio una delle vostre figlie.»

[17] «Quale volete voi?»

[18] «Qual mestiere farà ella?»

[19] Vedi il capitolo _Sulla dote_ nel secondo libro di quest'opera.

[20] «Pigliatevela pure ch'ella è vostra.»

[21] Vedi nel primo libro di quest'opera, il capitolo intorno al
messaggero d'amore e quello intorno alla chiesa.

[22] Cfr. Kuhn u. Schwarz: _Norddeutsche Sagen, Märchen u. Gebräuche_,
Leipzig 1848 e, in questo libro, il capitolo che intitolo: «Gli sposi
si provano.»

[23] Ecco, in qual modo, lo descrive il Fanfani, nel suo _Dizionario
dell'uso Toscano_: «_Verde_ chiamasi la pianta del bossolo che si
mantiene sempre verde. Nella quaresima è costume che due, specialmente
gl'innamorati, spiccano una o più foglie di verde e la custodiscono
gelosamente, guardando di non la perdere; e se l'uno la perde, dee
dare all'altro o questa o quella cosa pattovita fra loro. Ciò si dice
_fare al verde_, e ogni volta che i due si trovano insieme, l'uno dice
tosto all'altro: _fuori il verde_!»

[24] Vedi ancora, in questo primo libro, il capitolo che descrive
«come si fa l'amore.»




III.

Pronostici.


La funzione più importante della vita è il matrimonio; occorre quindi
averlo propizio; le stelle, il cielo, la sorte, il destino si invocano
come augurii. La fanciulla incomincia a sottintendere ch'ella non può
mancare di maritarsi. Ma quando gli amanti si fanno desiderare ella sa
il modo di attirarli a sè e di vincerli.

Nell'India[25] e in Grecia v'erano formole per far nascere l'amore e
per far arrivare lo sposo. Nell'India, la fanciulla le recitava sopra
una pelle di vacca tentando il suo destino. Queste formole usano pure
nella Germania meridionale[26]; la giaculatoria ha la virtù di destare
l'amore nella persona indifferente che si ama[27]. Nato l'amore, chi
ne è posseduto diventa furioso. La Venere ellenica si vendicava spesso
così de' ribelli al suo potere; e le streghe del medio evo avevano
mille maniere d'unguenti e di incantamenti per muovere la passione
d'amore o allontanarla. Nelle nostre novelline non di rado l'eroe è
acceso, per erba o bevanda che gli passarono le streghe, da subita
passione per altra donna che non sia quella che egli ama.

Posta la necessità di un marito, bisogna sapere di qual parte egli
verrà, e quale sarà la sua condizione, e quando e dove si faranno le
nozze. Ora, con la rovina di Delfo non rovinarono tutti gli oracoli;
le nostre fanciulle ne conoscono parecchi i quali, a senso loro, non
possono sbagliare; e, poichè la sorte è quella che deve decidere, esse
la tentano in ogni onesta maniera. A Roma i due iddii Pilummo e
Picummo, secondo Nonio Marcello, presiedevano anticamente agli
auspicii per nozze; e in Toscana, era l'uso di digiunare, per
assicurarsi un felice matrimonio[28].

In Grecia ed in Roma si pigliavano pure augurii per nozze da parecchi
uccelli. Rileviamo da Plutarco che i Greci consultavano, per sapere se
la fidanzata sarebbe stata sposa fedele, le cornacchie, le quali
gracchiando fanno ingiuria alla castità di Penelope, che, per una sola
vita, attese il marito assente, quando invece esse, morto il marito,
rimangono vedove per nove intiere generazioni; le cornacchie erano
sacre anche in Roma a Giunone Dea delle nozze, onde abbiamo da Festo
che al di là del Tevere vi era un luogo sacro ad esse, detto perciò
_corniscarum divarum locus_[29]. Plinio ci fa ancora sapere che una
specie di sparviere detto Egituo, zoppo d'un piede, era di ottimo
augurio per le nozze[30]. Ma già fin dai tempi di Cicerone, che ne fa
motto nel suo trattato _De divinatione_, i riti augurali si erano
smessi nelle nozze, ed erano solo rimasti gli auguri come mediatori e
testimoni delle cerimonie nuziali[31]; questi auspici delle nozze sono
ancora ricordati da Giovenale e da Lucano.

A novembre s'incomincia, come dicono nel Canavese

    A purtè le büsche pr fe' 'l nì[32].

Ma la vigilia dell'Epifania, e, in genere, il tempo fra il Natale e
l'Epifania, si elegge particolarmente dalle fanciulle così in Italia,
come, a mia notizia, in Germania, in Russia e Scandinavia, per
riscaldare i loro amori. Gli antichi Ateniesi chiamavano col nome di
Gamelione il mese di gennaio, siccome quello in cui celebravasi il
maggior numero di matrimonii.

Altro giorno propizio a tirare l'oroscopo per nozze è in Italia, in
Grecia, in Francia, in Isvezia e, come suppongo, anche in Germania, la
vigilia di San Giovanni.

Nell'Umbria, la sera dell'Epifania, le ragazze, per sapere se
troveranno marito, vanno _nude_ (così almeno, perchè l'oroscopo
riescisse bene, dovrebbero andare) a cogliere un ramo d'olivo verde.
Preparano un posticino sul focolare, staccano una fogliuzza, la
bagnano di saliva e la buttano quindi sul focolare; se la fogliuzza fa
tre salti, o per lo meno gira e rigira sopra sè stessa, ne traggono
augurio di prossimo e felice matrimonio; se, al contrario, la foglia
brucia senza muoversi, ogni speranza di matrimonio è perduta. Mi piace
qui ricordare l'erba che, presso _l'Atharvaveda_[33], si rallegra
innanzi a quello che arriva.

In Piemonte, come in Russia (e forse pure in Germania) usa per
l'Epifania nella focaccia, che in tal giorno si mangia, mettere due
fave, l'una nera, l'altra bianca; l'una rappresenta il re, l'altra la
regina; i due che trovano la fava, ossia il re e la regina, si levano
e si baciano; il re e la regina rappresentano evidentemente gli
sposi[34].

A Riva di Chieri si piglia uno stelo d'erba a più nodi e si rompe
ciascuno di questi nodi, dicendo all'uno: _io mi sposerò qui_, e
all'altro _io mi sposerò fuori_. L'ultimo nodo è quello che deve dir
la verità. Somiglia questo oroscopo a quello che pigliano le
innamorate francesi, e, per riflesso di moda, le nostre sopra i petali
della margheritina per indovinare la forza dell'amore della persona
amata.

A Riva di Chieri ancora, e nel Canavese, all'Epifania, le ragazze da
marito usano lanciare la pantofola o lo zoccolo verso la porta di
casa; se la punta si volge verso la porta, il segno è buono, la
ragazza, entro il carnovale, piglierà marito; se no, no. Lo stesso
pronostico si leva a Pinerolo, ma il primo giorno dell'anno. Una
simile usanza vige ancora in Russia, ove si getta una pianella sopra
la strada; lo sposo dovrà arrivare da quella parte verso la quale si
volge la punta della pantofola.

I pronostici nuziali del Bolognese ci sono descritti così dalla
signora Carolina Coronedi Berti[35]. «Una ragazza si mette alla punta
d'un piede una ciabatta e dal sommo d'una scala la getta in basso;
palpitante discende tosto insieme alle compagne, per vedere da qual
lato sia rivolta la punta; se verso l'uscio di strada, coglie
l'augurio d'andare in quell'anno a marito; se verso la scala, si
prepara a rimanere zitella. Dopo questo viene un altro esperimento:
_Far ai quater canton_. E vuol dire, prendere un anello, un vasetto
pieno di cenere, un altro pieno di acqua, ed una chiave, ponendo ad
uno ad uno questi oggetti a' quattro canti della stanza, e facendo
attenzione di coprirli acciò ne resti nascosta la qualità a chi ne va
in cerca. Quindi si fa entrare una delle giovani che vogliono mettersi
alla prova, la quale si avanza fra il timore e la speranza verso l'uno
de' canti, e a quello a cui si sente più attirata. Se vi troverà
l'anello sarà come la buona notizia di maritarsi; se la chiave, avrà
in quell'anno il governo della casa. Ma se incappa nella cenere, può
esser certa di morire. L'acqua indica ch'ella ha da sparger
lagrime. — L'usanza di consultare gli spilli poche donne la
dimenticano. Prima di coricarsi, mettono alla punta del guanciale tre
spilli; l'uno avrà la capocchia rossa, l'altro bianca, il terzo nera.
Messe in letto, e trovandosi allo scuro, cambiano la posizione agli
spilli in modo da confonderne i colori, poi ne estraggono uno e lo
piantano all'estremo opposto del guanciale. Al primo raggio di luce,
volgono gli occhi allo spillo, e se la sorte è favorevole avran levato
il rosso. Il bianco significa che le cose di famiglia seguiteranno
senza nessun cambiamento; il nero, al solito, è indicazione di
morte. — Si fanno dalle nostre ragazze esperimenti col piombo fuso e
gettato in acqua, e dalle svariate forme che prende, come di martello,
vanga, forbici e simili, fanno giudizio del mestiere a cui il futuro
sposo sarà dedicato.» La stessa scrittrice ci fa ancora conoscere un
altro uso[36]. «Nell'estate le spighe de' prati sono alle fanciulle
strumenti per tentare la sorte. Ne staccano una, la troncano per metà,
e la parte staccata accomodano un'altra volta al posto come intera,
prendono poi la spiga fra le dita della sinistra mano, e dando colla
destra un colpo sul braccio, esclamano: _Viva o morta?_ Se al colpo la
spiga staccata si slancia via, l'amore è vivo, cioè il giovane ama
davvero, ma se l'erba non si muove, oh allora la ragazza non è
riamata; ed ecco il mal augurio. Il seme di certe erbe campestri che a
guisa di leggiero involucro di sottil piuma, staccato dal vento
s'inalza e percorre l'aria, è di buon augurio se volge il suo corso
verso il volto della fidanzata; quel seme chiamano _furtòna_ (fortuna)
e vedendolo in aria si sta fermi per indagare la direzione che
prende.»

Non meno diffusa è l'usanza di consultare il destino intorno allo
sposo futuro, per mezzo delle figure che si osservano sopra il
ghiaccio. A Pinerolo, nel Canavese e nel Mantovano, la notte
dell'Epifania, le fanciulle mettono fuori di casa, possibilmente sul
tetto, una scodella piena d'acqua. L'acqua diacciandosi nella notte,
dalle impronte che si vedranno sul ghiaccio, le quali, nel Canavese,
sono attribuite ai tre Re Magi, la fanciulla al mattino indovinerà il
mestiere dello sposo predestinato.

Poichè le donne credono alla predestinazione; e fu tempo che vi
credevano anche gli uomini. Leggo nella vita di Settimio Severo,
presso gli _Scriptores Historiæ Augustæ_[37], come questo imperatore
sposò una fanciulla, credendola sortita a nozze regie, se pure, come
è probabile, non simulò di credere quello che gli tornava. Così,
presso il _Lalita-Vistara_[38], Buddha non conoscendo ancora la sua
futura sposa, appena la incontra, sente ch'è dessa. Egli ha la piena
intelligenza delle sue virtù. Ora a questi presentimenti che sono
diventati una superstizione particolarmente femminina, io do
volentieri una origine mitica. Mi par difficile che una giovinetta
dica d'una cosa accaduta «il cuore me lo diceva», se simili avvisi del
cuore non abbia mai udito vantare prima da sua madre; la credenza ne'
presentimenti è tradizionale, ereditaria di madre in figlia. Buddha
s'accosta alla sua sposa e ha l'intendimento della sua virtù; Buddha è
il sole, quello che vede tutto; la sua sposa è l'aurora; il sole
s'accosta all'aurora; il sole trova la sua sposa, la indovina alla
prima. Per altra parte, l'aurora è la più sollecita a destarsi; è la
prima a vedere, a scoprire; essa prevede; l'aurora è donna, e la donna
si paragonò all'aurora; ossia si fece indovina. Ma non solo l'aurora è
sposa del sole; anche talora la nuvola: la nuvola tuona; la nuvola
avvisa; la nuvola è donna; e la donna si paragonò alla nuvola, ossia
si fece pitonessa, sibilla, druidessa, fata, profetessa. Come aurora,
presente; come nuvola, predice.

Ad altri pronostici ricorrono ancora in Italia e fuori le fanciulle da
marito.

Nel contado di Pinerolo, per sapere se un matrimonio avrà luogo sì o
no, mettono insieme due pallottole di stoppa destinate a rappresentare
gli sposi desiderati; quindi le due pallottole si abbruciano
nell'aria; se le ceneri si sollevano, buon segno, il matrimonio si fa;
se restano giù, cade pure ogni speranza nella povera villanella.
Un'altra forma dello stesso uso è il così detto _mignofet_; si mettono
due fantoccioni di stoppa l'uno innanzi l'altro e s'appicca loro il
fuoco; cadono essi l'uno verso l'altro? e tutto andrà bene; si voltano
essi da un'altra parte? ed anche le nozze si voltano.

Nell'_Atharvaveda_, è una strofa ove si invita la sposa a salire sopra
una navicella della fortuna che la porterà verso il suo predestinato.
Il Weber, che la scoperse e la citò[39], riferisce alcune usanze
germaniche, le quali mi sembrano bene provare come la formola d'invito
alla fanciulla perchè si imbarchi con la sua fortuna dovesse pure
accompagnare qualche esperimento che le fanciulle indiane facevano
della loro sorte come spose.

Ora una tale corrispondenza de' giuochi a certe popolari usanze, parmi
che renderebbe, a chi lo tentasse, molto interessante un altro libro,
che si potrebbe intitolare la storia dei giuochi. Auguro pertanto che,
fra tanti giuocatori, uno se ne trovi, che il desiderio di illustrar
l'arte, alla quale si appassiona, muova a soddisfare con la vanità sua
la nostra curiosità, raccogliendo materiali per l'opera da me
proposta, alla quale non farebbero certamente difetto i lettori.

Oltre l'Epifania, è vivamente desiderata dalle nostre fanciulle la
notte di S. Giovanni[40], per interrogare l'oracolo d'amore. In Santo
Stefano di Calcinaia, piccolo borgo ad otto miglia toscane da Firenze,
ove io sto scrivendo queste pagine, le fanciulle ricorrono a tre forme
di oroscopi. Verso l'albeggiare, pigliano del piombo e lo liquefanno;
così liquefatto lo mettono nell'acqua, ove il piombo assume figura di
un omino; secondo la figura di quest'omino, argomentano del mestiere
che farà il loro sposo.

Oppure le fanciulle, pigliano tre fave; sbucciano l'una per intero,
l'altra a mezzo, la terza punto e le involgono in tre pezzi di carta
per riporle sotto il guanciale; la notte ne levano a caso una di sotto
il guanciale: se la fava è tutta sbucciata, lo sposo sarà un povero;
se a mezzo, nè povero nè ricco; se punto, lo sposo sarà ricco.
Finalmente, ancora consultano la sera le stelle e ne fissano
particolarmente tre, le quali chiamano de' mercanti; la notte,
com'esse dicono, sogneranno inevitabilmente tre uomini; e l'uomo che
esse vedranno in mezzo sarà lo sposo loro destinato.

A Modica, scrive il signor Amabile, nel primo giorno di ottobre, la
ragazza semina due fave in un vaso, l'una per sè, l'altra per colui
che le diresse qualche occhiatina amorosa; e se le due fave
spunteranno prima della novena o nel corso della novena dell'Arcangelo
Raffaele, il matrimonio pare assicurato; se spunta la sola fava del
maschio, è segno che la fanciulla mancherà di parola, se la sola fava
della fanciulla, essa verrà invece tradita. La fava è un noto simbolo
fallico, uno de' motivi per cui era considerata come cibo impuro dagli
antichi, onde Pitagora si asteneva dal mangiarla.

Mattia di Martino, in uno scritterello sopra gli usi e le credenze
della Sicilia[41], ci fa conoscere un altro pronostico fatto con le
fave: una donna gli raccontò come assistendo ad una di quelle
fattucchierie che sogliono farsi la sera di San Giovanni «vide mettere
in un sacco tre fave, una intera (sana), una senza l'occhio, (la parte
nera pizzicata), ed una terza sgusciata (munnata); ciascuna avvolta in
un pezzetto di carta. Dopo averle mosse ben bene, vi si faceva mettere
dentro la mano a quella ragazza a cui si voleva predire che razza di
marito avesse a pigliare; se si tirava su quella intera, segno che
doveva essere benestante; se quella senza l'occhio, tignoso; se quella
sgusciata, nudo[42].»

A Mineo, in Sicilia, la notte di San Giovanni, le ragazze mettono alla
finestra la così detta spina (il fiore del cardo selvatico); ove la
spina si apra e fiorisca nella notte, esse si sposeranno, oppure il
loro amante sarà fedele.

Ma le più copiose notizie sopra gli usi popolari siciliani del San
Giovanni che si riferiscono alle nozze le trovo in una lettera che il
mio amico Giuseppe Pitrè diresse nell'anno 1871 alla cara e compianta
baronessa Ida Reinsberg von Düringsfeld. «Tutte le fanciulle
insofferenti d'indugio, nei tredici giorni che precedono la festa di
Sant'Antonino, cercano propiziarselo con una tredicina, durante la
quale altre nella chiesa di lui, altre nel silenzio delle pareti
domestiche lo pregano a caldi occhi perchè con S. Pasquale e S.
Onofrio avvii un matrimonio tra lei e un giovane grazioso e simpatico;
di che l'invocazione:

    Sant'Antuninu,
    Mittitilu 'n caminu;
    San Pasquali,
    Facitulu fari;
    Santu Nofriu gluriusu:
    Beddu, picciottu e graziusu!

Ora supponiamo negli invocati santi le migliori disposizioni di questo
mondo a favore della troppo ingenua supplicante; chi, e di qual
mestiere sarà lo sposo di là da venire? e chi lo sa? E come si fa a
saperlo? Niente di più facile, dicono le donne, non s'ha che attendere
la festa di S. Giovanni Battista, e se ne vedrà la esperienza. Allora
verso il mezzogiorno, quando il sole è più alto, ogni ragazza che
sente il pizzicor d'amore mette innanzi l'uscio di casa sua una
catinella con acqua limpida e fresca; fonde un pezzo di piombo, e ve
lo riversa d'un colpo. Il piombo, istantaneamente raffreddato, vien
tratto fuori dall'acqua; tremante e palpitante la ragazza lo guarda,
lo affissa e vi scorge, o crede di scorgervi, un carro, una vanga, una
vela, una pialla e che so io; ed ecco fatto: il futuro sposo sarà un
carrettiere, un contadino, un pescatore, un falegname! — In Belpasso,
comunello su quel di Catania, si cerca appurare il mestiere
dell'amante per mezzo della farina. La ragazza prende uno staccio, e
colle mani rivolte indietro tanto che nè anche lei veda nulla, si
mette a cernere e cernere. Terminata l'opera, si volta e chinasi a
guardare la farina caduta; la quale se è a barre dà indizio che c'è a
vista un falegname, se a rivelature e a mucchietti, un contadino,
ecc. — Le ragazze dello stesso Belpasso e di Assoro, un giorno prima
della festa, si riuniscono in varii gruppi. Colei, a cui venga nel
giuoco la volta sua, addoppia un laccio o una cordella e dai due capi
messi insieme lo avvolge a un pezzettino di legno, a un bubbolo, a una
cosa qualunque; e così avvolto lo gira per tre volte di seguito senza
pure vederlo, intorno alla persona, e secondo i suoi desiderii ripete:

    San Giovanni sì, San Giovanni no;
    Sì m'hè pigghiari a iddu,
    Pozz'essiri 'mbrugghiatu, o dunca no.

Se S. Giovanni vuol bene alla ragazza, in capo al terzo giro, il
laccio o la cordella dev'essere talmente intrigato che i due capi del
principio s'hanno a trovare in fine, e quello che è sopra deve passar
sotto. E qui sta, m'ha detto una buona donna di quel comune, il
miracolo di S. Giovanni. In Prizzi e Salaparuta ogni fanciulla _corta
di sorte_ raccoglie un fiore, detto perciò _Ciura di S. Giovanni_, gli
abbruciacchia le estremità della corolla e lo ripone in un buco
all'aria aperta. Il domani, se esso è ravvivato, se ne promettono
buoni augurii pel futuro sposo e per l'indole e condizion sua,
altrimenti egli o non si troverà o porterà la mala ventura. In Milazzo
questo fiore è un piccolo carciofo selvaggio[43], in Assoro e in
Belpasso un quissimile, ma in Belpasso lo si mette sui forni invece
che in un buco qualunque. A Monte S. Giuliano (l'antico Erice, prov.
di Trapani), nel giorno di cui parliamo, ogni ragazza getta dalla sua
casa in mezzo la via una mela, e la tiene d'occhio finchè altri la
raccolga. Se il primo a passare per quella via è un uomo, sarà questo
un augurio di sicure e non lontane nozze; se una donna, o essa
raccoglie la mela, e questo vuol dire che non c'è da sperare nessun
matrimonio; o la guarda senza toccarla, e questo significa che la
ragazza che attende il presagio resterà vedova; se un prete, ella
morrà nubile. Nè questa maniera di trarre auspicii è solamente per San
Giuliano. Se ci fermiamo a Milazzo, ne veggiamo una anche più curiosa.
Quivi le donne, sopratutto le ragazze, fanno, secondo la loro
intenzione, la _novena_ a San Giovanni. Al nono giorno, si mettono in
via a sentir parole che eventualmente il primo incontrato dirà. Le
prime parole che udranno saranno indizio se l'oggetto per cui han
fatto la novena sarà o non sarà per avverarsi. A mo' d'esempio,
sentiamo a dire: _nenti, nenti, è inutili_; oppure _mmalidittu ddu
jornu_, ovvero _sunu perduti li spisi_, e allora diranno: la cosa non
avverrà, non può avvenire.»

A Venezia, le ragazze prendono la ventura mischiando insieme i
tarocchi, e poi vi fanno passare ad una ad una tutte le carte,
dicendo: uomo, bell'uomo, mercante, ladro, spia. Se quando passa il
due di spade, si dice bell'uomo, è segno che si sposerà un bell'uomo,
se si dice spia, è segno che si sposerà una spia, e così di seguito.
Il giuoco si fa pure con una variante per sapere se si è amati: si
dice: mi ama, mi brama, mi vuol bene, così così, non me ne vuole; la
parola che si dice quando passa il due di spade dice la verità. Si
prova ancora l'amore nel modo seguente: si toglie un capello al damo,
lo si distende sopra una mano; con le unghie del pollice e dell'indice
dell'altra mano si distende in giù tre volte, ricordando il damo; poi
si guarda come il capello è rimasto: se il capello si rizza, è segno
che il damo vuol bene (si può confrontar qui la prova che si fa
nell'Umbria con la fogliolina d'ulivo); se nè si rizza nè si distende,
l'amante non è caldo, se rimane disteso, l'amante è intieramente
freddo, e fa solo per celia. La vigilia di San Giovanni si fanno tre
lettere col nome che si vuole, ma differente per ciascuna lettera, che
si chiude ma non si suggella; e si va sul tetto e si mettono le tre
lettere sotto gli embrici. All'alba si torna sul tetto, e si è sicuri
di trovare una delle tre lettere aperte; il nome che è scritto in
quella lettera che s'apre è il nome dello sposo futuro. Si fa pure a
Venezia la prova del piombo, o quella della chiara d'uovo che le
somiglia, ed anche quella della pantofola, che si getta giù dalla
scala; mancano tanti anni al matrimonio quanti sono gli scalini che la
pantofola ha passati andando giù, onde le ragazze mettono ogni arte
nel buttar con la punta del piede la pantofola perch'ella ritorni allo
scalino da cui si butta. Si pianta pure frumento in un vaso, lo si
inaffia e si mette al buio; dopo otto giorni, il grano è nato; se si
trova duro, verde, bello, si sposerà un giovine bello e ricco, se si
trova bianco o giallo, lo sposo non varrà niente. Se il frumento è
bello, lo si lega con un nastro rosso, e lo si mette in vista sul
balcone, perchè si vegga quale fortuna sta per toccare alla
fanciulla. Si ascoltano pure a Venezia i nomi di quelli che passano la
mattina di San Giovanni, e si fa pure una prova simile a quella
toscana e siciliana delle fave[44]. La prova de' fagiuoli riunisce
insieme le due prove; si va alla riva, e quando l'acqua è calma, si
buttano ad uno ad uno in mare, i tre fagiuoli dicendo:

    Fasiol, bel fasiol,
      Va più lontan che ti pol;
    Va più lontan del mar,
      Dime 'l nome de quello che m'à da sposar.

Allora si ascolta, ed il primo nome che si ode è quello di colui che
si deve sposare.

Per una simile ventura, s'invoca pure alla vigilia di Sant'Agostino
questo santo:

    Sant'Agustin de l'abito,
    Santo sè e santo sarè,
    La mia fortuna vu la savè;
    De la del mar, de qua del mar,
    Diseme 'l nome che m'à da capitar.

Allora s'ascolta quello che l'acqua risponde, e il primo nome che si
ode rammentare sarà quello dello sposo futuro.

In Francia, nel mattino di San Giovanni, è il trifoglio che annunzia
alle ragazze un prossimo matrimonio o un matrimonio felice[45]. Una
simile credenza esiste in Italia pel trifoglio delle quattro foglie;
lo rammenta pure S. Farina, nel suo _Tesoro di Donnina_.

Nella Svezia, secondo il Léouzon Le Duc[46], la vigilia di San
Giovanni tre ragazze si raccolgono a preparare in silenzio un
pasticcio, che insieme fanno cuocere e dividono a caso in tre parti;
le quali mangiano. Vanno quindi a dormire e sognano la notte
inevitabilmente un giovane che muove alla lor volta con una dolcissima
bevanda; quello è il giovine destinato a menarle all'altare. È chiara
la somiglianza di quest'uso con quelli di Calcinaia sopra riferiti; un
altro, pure della Svezia, ci richiama ai medesimi; ma io temo che il
Léouzon Le Duc non ce lo abbia descritto per intiero. Secondo questo
viaggiatore e dotto francese, le ragazze svedesi compongono a San
Giovanni un mazzo di nove fiori diversi, fra i quali sempre
l'_hypericum_ o fior di San Giovanni; questi fiori vogliono essere
raccolti da nove campi diversi. Composto il mazzetto, lo mettono sotto
il guanciale e si coricano; quello che nella notte sogneranno,
avverrà. Non sembra egli probabile che ogni fiore abbia un suo proprio
significato? e che dal tirar fuori del mazzo a caso uno di quei fiori
si disegni alle fanciulle svedesi il loro destino?[47].

Ad altri oracoli d'amore ricorrono in Grecia per San Giovanni, ai
quali allude pure il canto popolare:

    La sorte gettai per provarti
    E la mia sorte mi disse che moglie ti pigli:

ed una prova sarebbe accennata in questo distico:

    La mia mano ha ben presa la tua tenera mano,
    Quest'è segno buono ch'io ti farò compagna[48].

Il dottor Pierviviano Zecchini, ne' suoi _Quadri della Grecia
Moderna_[49], ci ha fatti conoscere due de' pronostici nuziali ai
quali ricorrono le fanciulle greche. «San Giovanni, egli scrive, è per
queste ragazze quello che San Nicolò è per le giovani di molti paesi
d'Italia, il quale, dappoi che dotò tre fanciulle _per condurre ad
onor lor giovinezza_, facendo il miracolo del pomo d'oro, venne
generalmente considerato il protettore delle pitocche, tanto più che
difficilmente ne troverebbero uno in terra, e al certo è meglio averlo
in paradiso che qui, ove lo stesso patrocinio è spesso pericoloso. Le
zitelle dell'isole dell'Egeo, nella vigilia della festa di quel santo,
riunisconsi insieme in varii drappelli, sia nelle chiuse stanze, sia
nell'aperto de' campi, con un bel pomo in mano, che però è meno bello
delle fiorite lor guance; e la prima cura in cui si occupano dopo
qualche colloquio amichevole, o qualche giuoco innocente, è di farsi
recare dell'acqua da un secchio, o da una sorgente. La persona ch'è
incaricata di tale uffizio non deve proferire alcuna parola, ed è
perciò che quell'acqua è detta _acqua secreta_. Avuta che la s'ebbe,
se ne riempie un gran vaso, entro il quale ciascuna ragazza mette il
suo pomo, indi coprono il vaso, e lo chiudono a chiave; finita questa
operazione, lo collocano sopra la terrazza della casa, o su d'un luogo
elevato, un poggetto, se in campagna; ed ivi lo si lascia all'aria
libera durante la notte. Nel domani, cioè nel giorno della festa del
santo, voi vedete quelle angeliche creature prese da una curiosità e
trepidezza inesprimibile, stringersi di nuovo insieme, finiti i vespri
della chiesa; ned è a temere che alcuna tardi a raggiungere le sue
compagne. Postesi in ginocchio, d'accordo innalzano una tenera e
divota preghiera a San Giovanni, la quale in conclusione non è che una
invocazione ad Amore. Cantato quest'inno, si fanno recare di nuovo il
misterioso vaso pieno d'acqua, che vien portato con somma precauzione;
tosto che l'hanno dinanzi, piene di una impaziente sollecitudine, lo
aprono e ciascuna alla sua volta prende un po' di quell'acqua secreta
per versarla in un piccolo vaso, nel quale pone anche il pomo che il
giorno addietro aveva tuffato nel vaso maggiore; e fatti tre segni di
croce sì sopra l'uno che l'altro dei due recipienti, comincia così ad
apostrofare il santo nuvolato: «oh gran santo Giovanni! fa che s'io
debba sposare N.... questo vaso giri a destra, e, se non deve essere
mio sposo, si volga a mancina.» Quella delle giovani che pronunciò
questa preghiera, congiunge le mani in atto supplichevole, e tenendo i
pollici elevati e disgiunti tra loro, si mette davanti ad una delle
sue compagne, la quale fa la stessa cosa; appresso v'è una che colloca
sull'estremità di quei quattro pollici così ritti il vaso che, dicesi,
non manca mai di girare da sè a destra o a sinistra. Nello stesso
giorno di san Giovanni pongono in opera un altro mezzo, oltre quello
del vaso pensile; e consiste nel lavarsi il volto con quell'acqua
secreta, in cui dev'essere già stato immerso il pomo di ciascuna; poco
dopo si conducono in istrada, se chiuse erano in camera, o nel paese,
se in campagna; strano è poi il primo nome di un giovine che sentan a
pronunciare, sia quello che debba essere il loro sposo.» Il dottor
Zecchini ricorda ancora l'uso delle fanciulle greche, per assicurarsi
se sono amate, di percotere sulla mano un petalo di rosa; se il petalo
scoppia, è buon segno; così il capraio di Teocrito, nella prima delle
egloghe, si duole con l'amata che il petalo d'un papavero schiacciato
sul braccio non avesse scoppiato.

Nell'India, il sedersi sulla coscia sinistra d'un uomo è segno di
volerlo fare suo sposo; il sedersi invece sulla coscia destra è
proprio dei figli e delle nuore[50]. Un moto singolare del braccio
avverte il re Dushyanta dell'avvicinarsi della sposa nella _Çakuntalâ_
di Kâlidása. I moti del corpo seguono quelli dell'anima; nell'India e
in Russia, si crede ancora che l'uomo provi il bisogno di starnutare
quando una donna pensa a lui.

In Italia si dice: «_Chi a digiuno ha starnutato sarà nel giorno
regalato o mortificato._» A me sembra, per cagione del buon senso
attribuito ai proverbi, che quest'ultima parte del proverbio, ossia la
mortificazione che segue lo starnuto, sia un'aggiunta posteriore[51]
fatta da chi non credeva alla sincerità del primo proverbio. Gli
augurii poi che accompagnano fra noi l'uomo che starnuta, i _prosit_,
le _felicità_, i _Dio ti prosperi_, i _bonheur_, gli inchini che
accolgono, ovunque ne arrivi il caso, colui che starnuta, sono, come
parmi, un resto della superstiziosa credenza, che considerava lo
starnuto come una benedizione.

I medici troveranno forse a questi augurii una ragione tutta igienica,
ed avranno l'augurio che si fa allo starnutante, come uno scongiuro di
qualsiasi caso apopletico che potesse cogliere l'uomo nell'atto dello
starnutare. Ma io non so allora perchè non si farebbero simiglianti
augurii per colui che ha un accesso di tosse, per dire d'un caso molto
più pericoloso.

Stimo invece veramente che si avesse lo starnuto come avviso
profetico, e interpreto pur questa credenza col mito del tuono. Il
tuono è uccello di buon augurio, è il gallo che canta e farà piovere,
nella mitologia vedica[52]; è insomma il nunzio della pioggia; l'uomo
suscitato da Prometeo, nella mitologia ellenica, si fa sentire per
mezzo di uno starnuto: ora Prometeo è un eroe tutto solare e congiunto
ai fenomeni del cielo tempestoso. Raffigurato il tuono come uno
starnuto del Dio, si potè agevolmente dare anco allo starnuto, in
genere, la virtù di presagire. In Oriente, lo starnuto, specialmente
del re, viene accompagnato da preghiere; per i Greci e per i Latini,
era una specie di oracolo. È noto il culto che ebbe ne' paesi
germanici il tuono e come vi si denominasse dal medesimo il giorno che
noi sacrammo pure a Giove tonante, ossia il giovedì (_Donnerstag_).
Perciò il giovedì rimase per i Tedeschi devoti alle antiche loro
credenze, giorno di riposo[53] e di festa; ma il giovedì, il giorno
del tuono, viene essenzialmente prescelto per compimento delle nozze,
e i contadini tedeschi chiamano una bella fanciulla da marito _granata
del tuono_[54]. Giove tuona, Giove starnuta, Giove benedice; il giorno
sacro a Giove è ancora sacro a Giunone arbitra di matrimoni, ossia
sacro alle nozze; Giove starnuta; Giove si sposa, l'uomo starnuta;
dunque una donna ha pensato a lui; non altra origine parmi che si
possa attribuire più probabile alla superstizione indiana e russa, e
in parte pure italiana. Poichè, non conviene obbliarlo, se i creduli
sono da compatirsi, se la credulità umana è deplorevole, l'origine
della credenza ha quasi sempre un significato naturale che appaga la
ragione. Ora io non so se ho precisamente indovinato qui le fonti del
proverbio italiano, che riguarda lo starnuto, ma son contento di
questa breve digressione che mi porge opportunità di raccomandare ai
nostri raccoglitori e comparatori di proverbi la maggiore importanza
ed utilità che avrebbero le loro fatiche se di alcuno dei proverbi
omai messi tutti insieme (gli essenziali al meno), si muovessero
finalmente a rintracciare quello che più ci rileva, cioè la loro
origine mitica e storica.


NOTE:

[25] Cfr. _Atharvaveda_, VI, 89.

[26] Cfr. Weber _Indische Studien_, V.

[27] Cfr. Schönwerth e Weinhold citati dal Weber negli _Indische
Studien_.

[28] Cfr. Gelli, nella _Sporta_, atto 5.º, scena 5.ª «Io ti so dir,
Lapo, che tu avevi digiunato la vigilia di Santa Caterina, a tor la
moglie che tu avevi tolta.»

[29] _Corniscarum divarum locus erat trans Tiberim cornicibus dicatus,
quod in Junonis tutela esse putabantur._

[30] _Accipitrum genera sexdecim invenimus; ex iis Egituum claudum
altero pede prosperrimi augurii nuptialibus negotiis. Hist. Nat, X.
8._

[31] _Nihil fere quondam majoris rei nisi auspicato, nec privatim
quidam gerebatur. Quod etiam nunc auspices nuptiarum declarant, qui re
omissa nomen tantum tenent._

[32] «A portare i fuscelli per fare il nido.»

[33] VII, 38.

[34] Vedi, nel secondo libro di quest'opera, il capitolo che
s'intitola: «Gli sposi incoronati.» — L'uso medesimo della focaccia con
le fave, esisteva pure in Francia, secondo Chéruel, _Dictionnaire
historique des institutions, Meurs et Usages de la France_. «Il etait
d'usage, depuis un temps immémorial, et par une tradition qui
remontait jusqu'aux saturnales des romains, de servir, la veille des
Rois, un gâteau dans lequel on enfermait une féve qui designait le roi
du festin. Ce _gâteau des Rois_ se tirait en famille. Les cérémonies
qui s'observaient en cette occasion, avec une fidélité traditionnelle,
ont été décrites par Pasquier dans ses _Recherches de la France_ (IV.
9). Le gâteau, coupé en autant de parts qu'il y a de conviés, on met
un petit enfant sous la table, lequel le maître interroge sous le nom
de Phébe (Phoebus ou Apollon), comme si ce fût un qui, en l'innocence
de son âge, representât un oracle d'Apollon. À cet interrogatoire,
l'enfant rêpond d'un mot latin: _domine_ (seigneur, maître). Sur cela,
le maître l'adjure de dire à qui il distribuera la portion de gâteau
qu'il tient dans sa main; l'enfant le nomme ainsi qu'il lui tombe en
la pensée, sans acception de la dignité des personnes, jusques à ce
que la part soit donnée où est la féve; celui qui l'a est réputé roi
de la compagnie, encore qu'il soit moindre en autorité. Et, ce fait,
chacun se déborde à boire, manger et danser. Tacite, au livre XIII de
ses Annales, dit que dans les fêtes consacrées à Saturne, on était
dans l'usage de tirer au sort la royauté.»

[35] _Rivista Europea_ — Anno III, vol. 2.º fasc. 1.º

[36] _Rivista Europea._ Anno V, vol. 3.º fasc. 1.º

[37] Ed. Th. Vallaurius: _Quum amissa uxore aliam vellet ducere,
genituras sponsarum requirebat, ipse quoque matheseos peritissimus; et
quum audisset esse in Syria quamdam, quæ id genituræ haberet, ut regi
jungeretur, eandem uxorem petiit...._

[38] Nella versione Tibetana tradotta dal prof. Foucaux: _Histoire du
Bouddha Sakya Mouni_.

[39] Op. cit.

[40] Nel Comasco è il proverbio:

    La rôsada de san Giovan
    La guariss tüc'c'i malann.

Vedi le _Canzoni popolari comasche_, raccolte dal dottor G. B. Bolza,
Vienna, 1867; e un canto popolare spagnuolo, riferito dal Caballero
(_Cuentos y poesias populares Andaluces_):

    La mañana da San Juan
    Cuaja la almendra y la nuez,
    Asi cuajan los amores
    Cuando dos se quieren bien.

[41] Noto, 1874.

[42] Cfr. pure per lo stesso uso Avolio, _Canti popolari di Noto_.

[43] Suppongo che il Pitré col nome di _carciofo selvaggio_ intenda
qualificare il _semprevivolo_.

[44] «Se tol tre amoli; uno e'l se pela tuto, e uno el se pela mezo, e
uno el se lassa come ch'el xe; e se va via, e resta le amighe; e
queste sconde sti tre amoli soto tre piati, uno per piato. Alora se
vien fora, e se va coi i oci bendai, e se tol quel piato che se vol.
Se se tol el piato dove ze l'amolo pelà, se va a star da povereta; se
se va a torse quelo de l'amolo mezo pelà, se va a star cussì e cussì;
e se se tol quelo de l'amolo intiero, se va a star da signora.»
_Credenze popolari veneziane_ raccolte da Dom. Gius. Bernoni; Venezia,
Antonelli. 1874

[45] Da un articolo di Clemet-Mullet, pubblicato nel N. 56 della
_Revue Orientale et Américaine_.

[46] _La Baltique._ Paris, Hachette.

[47] Si confrontino gli otto acervi dell'uso indiano, nel capitolo:
_Gli sposi si provano_, in questo medesimo primo libro.

[48] Vedi TOMMASEO, _Canti greci_.

[49] Firenze, 1876, terza edizione, pag. 327-329.

[50] Vedi _Mahàbhàrata_, vol. 1, 5873-5875.

[51] Tuttavia era già romana la superstizione che fosse di cattivo
augurio lo starnutare di primo mattino, e di buono invece lo
starnutare nel pomeriggio.

[52] Vedi le mie _Fonti vediche dell'Epopea_.

[53] Quindi venne l'uso nostro di far riposare gli scuolari il
giovedì.

[54] Vedi ROCHOLZ, _Deutscher Glaube und Brauch_, vol. 2, pag. 42.
Berlino, 1867. Le granate, con le quali la tradizione popolare si
rappresenta le streghe, appartengono evidentemente al medesimo mito.




IV.

Come si fa l'amore.


Sull'amore fu scritto tanto, dal Cantico dei Cantici a Stendhal. E
pure il capitolo che io metto qui era ancora da scriversi. Io so che,
dal più al meno, l'amore è sempre il medesimo, in sostanza; ma, nella
forma, varia assai; e variano poi non poco fra loro l'amore per
l'amore e l'amore pel matrimonio. Io mi lascio qui occupare da
quest'ultimo soltanto.

A quale età incominciano gli amori? Non parlo degli erotici, ma di
quelli che hanno per fine il connubio. La questione, presso di noi, è
risolta dalla sola fanciulla; appena ella sia matura, le si può
permettere d'incominciare a far l'amore.

Ma nell'India antica, ove si facevano spose di otto anni, nell'India
odierna, ove si usa fidanzare le figlie a cinque o sei anni, sebbene
si consegnino al marito solo fra i dieci o dodici anni, ossia soltanto
dopo che abbiano dato segni di fecondità; presso i turchi ove si
destina la fanciulla a tre o quattro anni, per consegnarla a dodici o
tredici: nel Kirmàn, ove si promettono le fanciulle a nove anni e a
tredici si sposano, non rimane evidentemente alle fanciulle nessun
tempo per fare all'amore. E, in genere, si può dire che ove l'autorità
paterna preme troppo la famiglia, non hanno luogo innamoramenti che
conducano a nozze.

Presso i Serbi la fanciulla viene fidanzata, prima di essere matura
alle nozze; ella obbedisce quindi al destino che le fa il padre. Il
padre dispone pure della fanciulla tra i russi; e lo stesso avveniva
nella società romana, ove la tirannide paterna era il solo governo
della famiglia[55].

Il matrimonio si combinava dai parenti, che facevano gli sposi prima
di innamorarli[56].

Se molti pertanto di tali matrimoni si fanno ancora tra noi ne ha
colpa il diritto romano[57]. Il diritto germanico portava invece altra
libertà; i Germani si sposavano assai tardi; anzi, avevano per cosa
turpe che un uomo conoscesse donna innanzi ai vent'anni[58]; questo
voleva dire, che, prima di imporsi un legame, l'uomo doveva sentirsi
libero e liberamente imporselo. Nè ad una donna era concesso, innanzi
alla sua maturità, nè fidanzarsi, nè essere fidanzata. Il diritto
longobardico prescriveva i dodici anni compiuti[59]. Anche la Brunilde
dell'Edda aspetta i suoi dodici inverni per darsi uno sposo. In
Francia, non prima dei dodici anni, poteva una fanciulla essere
sposata. In Grecia, non prima de' quindici[60]; Platone, poi, nelle
_Leggi_ e Aristotile nella _Rettorica_, fermano come età giusta per i
maritaggi, alla donna quella che passa fra i sedici e i diciotto;
all'uomo quella che cade fra i trenta e i trentacinque anni[61];
convien dire, che quell'ideale de' due filosofi rispondesse alla
consuetudine già viva tra la gente più ragionevole e temperata. Così,
nell'India, mentre sappiamo che l'uso esisteva di fidanzare bambini e
di sposare i figli giovanissimi, il _Sahityadarpan.a_ viene fuori con
una sentenza moderatrice dell'uso: «L'uom saggio come penserà alle
donne, innanzi di aver terminato il suo tempo? il sole non manifesta
il rosso vespertino innanzi d'aver percorso l'intiero mondo».

Per tal modo, ora vediamo l'uso diventar legge e confermare; ora la
legge diventar uso e riparare.

In Italia, a dispetto del diritto romano, le fanciulle innanzi di
andar a marito, vogliono far all'amore, e in nessun paese forse si ama
di più che fra noi, io non dico certo con maggior forza, ma intendo
con maggior facilità, varietà e gaiezza. Qui ed in Grecia e un tantino
pure in Ispagna i fidanzati si amano cantando; vi è strepito e vi è
pompa ne' nostri amori; perciò i nostri amori si prestano agevolmente
a venir descritti. In Italia poi il canto popolare è quasi tutto
amore: e ci sovrabbonda.

Quale contrasto fra le nostre fanciulle da marito e la serba Roskanda
vittima di Marco Cralievic', in onore della quale la poesia canta: «La
fanciulla crebbe rinchiusa, crebbe, dicono, quindici anni, nè vide
sole nè luna[62]». Si lotta qui ancora e in Grecia e in Ispagna contro
la gelosia de' parenti; ma essa non basta ad arrestare ne' suoi amori
la giovine coppia che si vuol sposare. In un racconto popolare
spagnuolo[63], l'amante inveisce, con una strofa, contro la vecchia
suocera, e in un canto popolare[64] disfida il padre della fanciulla
ch'ei vuole far sua.

Amore, nel mezzogiorno, è audace e non ha scrupoli e non fa
differenza, o, come dice Pietro Belfiore, nella _Tancia_ di Buonarroti
il giovine[65]:

    . . . . . . .  non la guarda al casato,
    Nè fa provanze, o leggi Prioristi;
    Ma ch'egli agguaglia il piccin col maggiore,
    E nobiltà non guarda, nè onore.

Amore fra noi è un vero attacco, che si fa col canto. Nell'Abruzzo
teramano, piglia talora forma di una caccia[66], e se la fanciulla si
mostra ritrosa, sono schioppettate di versi insolenti che la
maltrattano.

A Mineo in Sicilia, sembra, ad un assedio per approcci, l'amante fa
tanti passi quanti sono i versi ch'egli canta; all'ultimo verso, che
chiamano piede, egli fa pure l'ultimo passo, e si trova sotto la
finestra della innamorata. In altre parti della Sicilia, amore è
seduzione; la comare tenta il cuore della fanciulla, con le lodi del
giovine:

    Signura zita[67], signora damuzza[68]
      Voi siti ciuri[69] di vera biddizza[70]
      Lu vostru zitu si tagghia e sminuzza
      E cè sguagghia[71] lu cori a stizza a stizza[72]
      Beddu[73] diamanti aviti a ssa[74] manuzza[75]
      'N pettini d'oru 'ntra ssa biunna trizza[76]
      Quannu[77] si 'nguaggirà[78] ssa zitiduzza
      Spinci[79], Amuri, bannera[80] d'alligrizza.
    Vi fazzu, 'ngnura[81] zita, la bon'ura,
      Cu ssa facciudda[82] di 'na ninfa antera[83]
      Aviti li vranchizzi[84] di la luna,
      E lu sblennuri[85] di 'na nova sfera[86];
      Aviti un garzuneddu ca v'adura,
      Ch'è chinu di biddizzi di primera;
      Gesù lodatu sia ca junci ss'ura,
      Si junci tu stinnardu[87] e la bannera.
    'Ngnura zita, vi fazzu la bon'ura,
      Facci 'nfatata di ninfa sirena,
      Ccà[88] cc'é lu vostru zitu chi v'adura,
      Chinu di fantasia tuta sirena:
      'Ntra ssu pittuzzu portati la luna,
      E 'intra li manu lu suli, Gna Mena[89],
      E sia ludata 'sta jurnata e 'st'ura,
      Guditivi lu munnu sanza pena.

Più spesso il seduttore è il damo stesso, come in un canto popolare
piemontese inedito, il quale io pubblico qui non perchè, secondo la
variante del Nisard,

    Il faut de l'inédit, n'en fût-il plus au monde,

ma perchè questo dialogo in versi fra il pretendente e la dama, goffo
com'è, rende ad evidenza i rozzi amori delle campagne piemontesi, dove
spesso una crollata di spalle od uno sgarbo simigliante della ragazza
che accompagni un suo sorriso è un'eloquente maniera d'invito. Si
cantava, un tempo, a Riva di Chieri, nella prima visita che il giovine
faceva alla stalla della ragazza. La ragazza finisce con una risposta
insolente, dove accenna, come se ella ama poco, egli ama punto, dopo
la quale, probabilmente, ella si ritirava ridendo, e col suo riso,
impegnava l'amante al ritorno:

    — Bela fìa d'l faudal rigà,
      Seve cuntenta che 'l me braie a tucu vost faudà?
    — El me faudà l'è d' canavassia,
      Venta tuchelu cun bela grassia.
    — Oh bela fìa, stala fr'sca l'eva ant la sìa?
    — A sta fr'sca e dulenta.
    — Si turneisa n'autra seira, sariive cuntent?
    — O cuntenta, o no, p'r na volta venta nen di che d'no.
    — O bella fìa, chi sei tant bin risponde,
      L'acqua d'l mar va a bell'unde.
    — O bel unde, o bei saut,
      Mì sai rispunde sussì e d'autr.
    — Bela fìa, la vostr'amur l'è parei d'la mia?
    — La mia füssa parei d'la vostra savrìa deve risposta.
    — Bela fìa, la vostr'amur l'è parei d'la mia?
    — La mia l'è sut al tavul, la vostra l'è a ca d'l diavul[90].

Negli Apennini liguri, gli innamorati cantano la seguente canzone, che
io ricevo dalla gentilezza del Celesia: la fanciulla non vuole aprire
all'amante ma al fidanzato; perciò il giovine promette ritornare il
giorno dopo con l'anello. Se non sia intieramente opera di popolo,
questa canzone spira tutta la grazia e naturalezza dei canti popolari:

    — Chi picca la mia porta?
      Chi l'è che picca lì?
    — L'è il vostr'amant, Maria;
      Vi prego in cortesia,
      Bella, vegnì a dervì[91]
    — V'ho mai dovert[92] a st'ora,
      Nanca vi vôi dervì[93];
      Son scalza, in camisola,
      Mi[94] dentro e voi di fora,
      Sté[95] lì fin che l'è dì.
    — La porta di voi, bella,
      Mai più la vederò,
      Me fate[96] un gran disdegno,
      Lo porterò per segno,
      Fin che scamperò.
    — Se vú mì bandonate,
      Mì 'm morirò d' magon[97];
      Ma 'm[98] preme il mio onore
      Tant come il vostro amore;
      Abbié[99] un po' compassion.
    — Se il raggio della luna
      Splendesse come il sol,
      Mì vorris scriv[100], Marìa,
      La vostra scortesìa
      In lod del vostr'onor.
    — Vi las la bonasira[101];
      Diman ritornerò;
      Vi porterò ú anello[102]
      Tutto dorato e bello;
      Con quel vi sposerò.

Dalla lingua adoperata in questo canto mi parrebbe che esso fosse
passato in Liguria dal Monferrato, mentre poi vi spira dentro un'aura
di serenata provenzale.

Nel Canavese è popolarissima una canzone che chiamano _Martina_, la
quale cantata forse, in antico, da un così detto _Martino di Madonna_
che tornava dalla fiera con un dono per la sua innamorata, o per il
padre di essa, si ripete ora innanzi alla porta delle stalle dai
giovani pretendenti e dalle ragazze che vi sono ricercate, chiamate
_le vioire_ ossia _le vegliatrici_. È una gara di canto. Vi sono
strofe obbligate che tutti sanno a memoria; ve ne sono altre
intermedie che conviene improvvisare; se quei di fuori, cioè i
giovani, s'arrestano nel canto e non trovano più la via di continuare,
non pure non viene loro aperto l'uscio dalle vegliatrici, ma essi si
raccomandano alle gambe per non lasciarsi riconoscere e per evitare il
ridicolo; se, invece, s'imbrogliano le vegliatrici, i giovani
irrompono nella stalla, urlano e sghignazzano per la riportata
vittoria.

Quindi si danno liberamente a corteggiar le loro dame; ma se, mentre
essi corteggiano, arriva un'altra brigata di giovani per cantar
_Martina_ e dal canto escono pur questi con onore, si apre alla nuova
brigata ed i primi venuti se ne vanno, per la necessità di obbedire
al proverbio canavesano che dice: _chi ch'a l'a môt ch'ansaca_[103].
Ecco ora le strofe obbligate della canzone _Martina_; prima delle
ultime due strofe vanno le improvvisate, le quali possono essere molte
o poche, secondo la pazienza od impazienza degli innamorati[104]:

    _I giovani_:  Oh! buña seira, vioire,
                  Corpo d' mi! buña seira.
                  Oh! buña seira, vioire,
                  O vioire, buña seira.

    _Le giovani_: Chielu ch'a j'è lì d' fora?
                  Corpo d' mi, chi ch'a j'è lì?
                  Sangh d' mi; chi ch'a j'è fora?
                  Chielu? chi ch'a j'è lì?

    _I giovani_:  I sun Martin d' Madona,
                  Corpo d' mi! i sun Martina,
                  I sun Martin d' Madonna
                  Sangh d' mi! Martin Martina,
    _Le giovani_: Duv sestu stait, Martina?
                  Corp d' mi! duv sestu stait?
                  Duv sestu stait Martina?
                  Sangh d' mi! duv sestu stait?

    _I giovani_:  A la gran fera, vioire,
                  Corpo d' mi! a la gran fera,
                  A la gran fera, vioire,
                  Sangue d' mi! a la gran fera,

    _Le giovani_: Cos l'astu cumprà d' fera,
                  Corp d' mi! cos t'as cumprà?
                  Cos l'astu cumprà d' fera,
                  Sangh d' mi! cos t'as cumprà?

    _I giovani_:  Un bel caplin, vioire,
                  Corp d' mi, vioire, ün caplin.
                  Un bel caplin, vioire,
                  Sangh d' mi! vioire, ün caplin.

Le vegliatrici seguono a domandare col canto come sia ornato il
cappello, quanto costi, a chi sia destinato: se i giovani rispondono
finalmente che esso va al padrone della stalla, le vegliatrici per lo
più si dichiarano contente; allora i giovani ripigliano:

    _I giovani_:  Dörbimi l'üss, o vioire,
                  Corpo d' mi, dörbimi l'üss,
                  Dörbimi l'üss, vioire,
                  Sangh d' mi, dörbimi l'üss.

    _Le giovani_: Eco düvert, Martina,
                  Corpo d' mi, l'üss è düvert,
                  A l'è düvert, Martina,
                  Sangh d' mi, l'üss è düvert.

Il canto era già caro agli innamorati romani, come parmi rilevare dal
_Curculion_ di Plauto[105]; ma in Toscana, particolarmente, l'amore
visse e vive di canto. Nel mese di maggio, altrimenti chiamato mese
degli amori, mese degli asini[106], _mensis hilaritatis_, si festeggia
qui la natura che si rifeconda e il canto viene ad accompagnare questo
allegro ridestamento; e poichè il mondo vegetale e l'animale si danno
vita reciproca, si benedice ai campi e si preparano nuove spese, si
porta in giro un albero fronzuto, il così detto _maio_, carico di
fiori e frutte, come segno che la natura è ridesta, e si pianta
innanzi all'uscio delle belle come augurio di una fecondità novella.
Ma in Italia è difficile immaginare una festa senza suoni e canti; in
Toscana, ove il maggio si festeggia, cantano pure il maggio, e maggio,
per l'appunto, si addimanda questa canzone. A San Romolo, paesello,
che dista due sole miglia dal luogo in cui scrivo, il primo di maggio,
usavano raccogliersi sotto un padiglione dodici garzoni e dodici
fanciulle per cantare il maggio; in altre parti della Toscana e nel
Perugino, usano i maggiaiuoli andare attorno in brigata, di casa in
casa, presso le varie innamorate, che discendono a regalarli di uova,
formaggio, berlingozzi, rinfreschi e simili presenti. Il Tigri[107]
riferisce due delle antiche canzoni che si cantano per calendimaggio,
ossia il primo giorno di maggio; la seconda soltanto fa all'oggetto
nostro ed è questa:

    Or è di maggio, e fiorito è il limone;
      Ora è di maggio, e gli è fiorito i rami;
      Ora è di maggio che fiorito è i fiori;
      Noi salutiamo di casa il padrone.
      Salutiam le ragazze co' suoi dami.
      Salutiam le ragazze co' suoi amori.

Talora i suoni e canti per la festa di maggio sono accompagnati da
giuochi; così era in Francia[108]; così ancora in Sardegna e
particolarmente ad Ozieri. «I giovani d'ambo i sessi si adunano e
siedono in circolo innanzi alla casa d'uno di essi; allora ricopronsi
d'un bianco lenzuolo, e collocano in mezzo a loro un canestro in cui
ciascuno degli astanti depone un oggetto proprio. Eseguito il
deposito, una ragazzina eletta dalla società ad estrarre le cose
nascoste, copre il canestro e gli siede accanto. Ma innanzi che la
giovinetta s'accinga all'estrazione, una delle fanciulle che
compongono il giuoco, intuona una strofa d'una canzone così concepita:

    Maju maju beni venga
    Cun totu su sole e amore
    Cun s'arma e cun su fiore
    E cun sa margaritina.

Succede a questa un'altra strofa di felice augurio e di complimento,
finita la quale, la ragazza estrae dal canestro un oggetto di cui il
proprietario è designato ad accettare il voto e la felicitazione. La
cantatrice ripetendo poi la strofa primiera, a quella ne aggiunge
un'altra di funesto presagio, che si rivolge e devesi accettare dalla
persona, il cui oggetto è contemporaneamente tratto dal canestro.
Continuando il giuoco in questa maniera sino alla perfetta mancanza di
oggetti, ne avviene che mezza l'assemblea è favorita, l'altra
maltrattata»[109].

Questa descrizione di un giuoco della sorte fatta col canestro
agevola, parmi, la via a dichiarare una espressione tedesca, molto
originale. I tedeschi dicono: _einen Korb geben_, ossia _dare un
corbello_[110] per rifiutare e particolarmente dare un rifiuto di
matrimonio. È probabile che, in un giuoco di sorte, simile a quello
che si fa in Sardegna, si lasciasse qualcheduno dei giovani senza
regali, ossia col canestro vuoto.

Abbiamo veduto fin qui in quale età si incominci a far l'amore, per
fine di matrimonio, e come il canto sia fra noi mezzano di tali amori;
mi giova ora ricercare quale stagione dell'anno sia loro più propizia
e qual luogo li favorisca meglio.

Trattandosi di usi popolari, conviene studiarli fra il popolo, e
particolarmente nel contado, dove il popolo è più di sè stesso.

La vera poesia dei nostri amori vive sulle aie e nelle stalle; la
prima conoscenza si fa per lo più sulle aie, quando si batte il grano
o si spanna il granturco; si conferma l'inverno nelle calde stalle.
Nel Pesarese, per esempio, il giovine leva dal pagliaio una pagliuzza,
e si gingilla con essa dichiarando il suo amore alla ragazza, con una
di queste tre formole quasi consacrate «_A vlet donca to'
marit?_[111]» _V' piac'ria la mi' persona?_[112]» «_V' piac'ria chesa
nostra?_[113]» Al che, la ragazza abbassa gli occhi, e, avvolgendosi
attorno alle dita le fettuccie dello _zinnale_ o copriseno, risponde,
secondo la sua varia modestia e voglia, con un «_magara fussa!_[114]»
oppure con un «_Santit mal bab o malla mama_[115]».

Nel Monferrato, scrive il signor Ferraro[116], nella vigilia di Natale
o dell'Epifania, si usa circondare un cerchio di legno di aranci, di
castagne, di pomi, e si attacca al solaio. Se la ragazza, a cui un
giovanotto offre frutta, accetta dalle mani di lui qualche cosa, si
intende che accetti anche di amarlo.

Talvolta, fatta la prima conoscenza ne' campi o sull'aia o alle
vendemmie, si elegge come luogo per dichiarare l'amore il sagrato
della chiesa. Nell'Osimano, per esempio, i contadini che hanno fissata
una ragazza, l'appostano al fine della messa sulla porta della chiesa;
e quando ella esce, con un colpo di gomito, le fanno intendere come
sospirano per essa.

Non di rado ancora le ragazze si attirano dietro i giovani, quando
muovono vestite pomposamente nella processione del _Corpus Domini_. E
queste nostre processioni mi richiamano in mente la descrizione che ci
fa Senofonte Efesio delle nozze di Abrocome ed Anzia. «Celebravasi la
festa di Diana, solennità del paese, andandosi dalla città al tempio,
per lo spazio di sette ottavi di miglio. Era d'uopo che gissero in
processione tutte le donzelle di quella contrada, sontuosamente adorne
ecc.... Poichè costumanza era in quella ragunata di trovare gli sposi
alle pulzelle e le donne ai garzoni»[117].

Ma dove l'amore piglia più spesso radice è nelle stalle.
Ordinariamente, quando il giovine vi entra, sa già quello che va a
cercarvi; ma rimane, per contro, ancora incerto, se la ragazza da
marito, o _mariora_, come in Piemonte la chiamano, lo voglia o no. Per
non esporsi alla vergogna di un rifiuto, egli manda alcuna volta
innanzi il così detto _messaggiero d'amore_.


NOTE:

[55] Vedi, in questo libro, il capitolo che s'intitola: _L'autorità
del padre e del fratello nelle nozze_.

[56] Presso Orelli ed Henzen si trovano iscrizioni le quali ricordano
mogli romane morte a 13, a 12 ed anche ad 11 anni. Trovo poi nelle
_Petri Excerptiones_, come la fanciulla poteva a sette anni venir
fidanzata e a dodici sposarsi. La stessa età per le promesse è fissata
da MODESTINUS, _Differentiarum_, 4.

[57] Dovevano informarsi di certo a tale diritto gli _Statuti di
Lucca_, editi a Lucca nel 1539, i quali concedevano la facoltà di
menar moglie, quantunque non matura.

[58] CESARE: «Intra annum vero XX feminæ notitiam habuisse in
turpissimis habent rebus.»

[59] Nell'editto di Liutprando, art. 112, ediz. Baudi di Vesme e
Neigebaur, leggo: «_De puella unde antea diximus, ut non ante XII
annos legitima sit ad maritandum, sic modo statuimus, ut non intrante
ipso duodecimo anno, sed expleto, sit legitima ad maritandum. Ideo
autem hoc diximus, quia multos intentiones de causis istais
cognovimus, et apparuit nobis immatura causa sit ante expletos
duodecim quod annos._»

[60] Vi furono tuttavia eccezioni.

[61] A questo ideale s'accosta il proverbio palermitano: «_Omu di
vintottu e fimmina di dicidottu._» Termine estremo specialmente per la
donna, poichè un altro proverbio, pure palermitano, soggiunge:
«_Figghia di dicidott'anni, maritala o la scanni._» Ciò non toglie
naturalmente che donne di maggior età in Sicilia non si maritino, e
poichè mi trovo col discorso a Palermo, mi piace riferire la
descrizione assai lepida che fa Ricordano Malaspini, o chi per lui,
nella sua _Storia Fiorentina_, del matrimonio e parto di Costanza,
madre di Federico II:

Il papa Clemente «trattò con Costanza sirocchia del re Guglielmo che
era monaca, e d'anni 50, e fecela uscire del monastero, e dispensò
ch'ella potesse essere al secolo e usare matrimonio. E occultamente la
feciono partire di Sicilia e venire a Roma; e la chiesa la fece dare
per moglie al detto Arrigo imperatore. Onde appresso ne nacque colui
che poi fu chiamato Federico secondo imperatore, che tante
persecuzioni fece alla chiesa, indi dietro, e non senza giudizio di
Dio essendo nato da monaca sacrata e d'età d'anni 50; che era quasi
impossibile a natura di femmina di partorire figliuolo. E troviamo che
quando la detta Costanza imperatrice era gravida del detto Federico,
si sospettava per il paese, che per la sua antichità non potesse avere
figliuoli nè essere grossa. Onde s'ordinò ch'ella partorisse nel mezzo
della piazza di Palermo sotto un padiglione. E si mandò bando: che
quale donna volesse andare a vedere, potesse. E assai ve ne andarono e
vidonla; così cessò il sospetto.»

[62] Si confrontino nelle novelline, gli allievi e le allieve delle
fate, che non dovevano mai vedere alcuno e star di continuo nelle
tenebre, fino al dì delle nozze; il fondo di tali novelline è
evidentemente mitico, e allude ora al sole, ora all'aurora che escono
dalla notte.

[63] _La suegra del diablo_ presso i _Cuentos y poesias populares
Andaluces_, raccolti dal Caballero:

    Yo te quisiera querer
    Y tu madre non me deja
    El demonio de la veja
    En todo se ha de meter.

[64] Ib.

    Aunque pongan a tu puerta
    La artilleria real,
    Y a tu padre de artillero,
    Con tigo me he de casar.

[65] Atto 4.º, scena 6.ª.

[66] Fra gli altri si canta questo rispetto un po' ardito:

    Fior di mentuccia
    Pigliam lo scoppietto e andamo a caccia
    Per dar l'uccelletto a Mariuccia.

Più assai decente un canto-serenata, che gli amanti nell'Abruzzo
teramano vanno accompagnati da chitarra o cornamusa a cantare sotto le
finestre delle belle ed incomincia:

    Luna di notte e sol di mezzogiorno,
    Stella Dïana e paradiso eterno, ecc.

[67] Zitella, e qui, particolarmente, fidanzata.

[68] Damigella, donzella, in accordo col damo, che è fidanzato.

[69] Fiore.

[70] Bellezza.

[71] Squaglia.

[72] A stilla a stilla.

[73] Bello.

[74] Codesta.

[75] Piccola mano.

[76] Bionda treccia.

[77] Quando.

[78] Si ingaggierà, si impegnerà.

[79] Spiega o spingi.

[80] Bandiera.

[81] Signora.

[82] Faccietta.

[83] Altiera.

[84] Bianchezze.

[85] Splendore.

[86] Di un sole nascente.

[87] Lo stendardo.

[88] Qui.

[89] Signora Filomena.

[90] Reco qui la traduzione italiana:

    — Bella fanciulla dal grembiule a strisce,
      Siete contenta che le mie brache tocchino il vostro grembiule?
    — Il mio grembiule è di canevaccio,
      Convien toccarlo con buona grazia.
    — Oh! bella fanciulla, sta ella fresca l'acqua nella secchia?
    — Ella sta fresca e dolente.
    — Se io tornassi un'altra sera, sareste voi contenta?
    — O contenta o no, per una volta, non conviene dir di no. —
    — O bella fanciulla, che sapete tanto bene rispondere,
      L'acqua del mare va a bell'onde.
    — O bell'onde, o bei salti,
      Io so rispondere questo ed altro.
    — Bella fanciulla, il vostro amore è egli pari al mio?
    — Se il mio fosse pari al vostro, saprei darvi risposta.
    — Bella fanciulla, il vostro amore è egli pari al mio?
    — Il mio è sotto il tavolo, il vostro è a casa del diavolo.

[91] Venite ad aprire.

[92] Aperto.

[93] Neanche vi voglio aprire.

[94] Io.

[95] State.

[96] Mi fate, o pure, secondo la lezione del Celesia, m'è fatt, cioè,
mi è fatto.

[97] Dolore, crepacuore.

[98] A me, mi.

[99] Abbiate.

[100] Io vorrei scrivere.

[101] Vi lascio la buonasera.

[102] L'anello.

[103] Chi ha macinato, insacchi. Io debbo questi particolari al signor
A. Bertolotti che primo pubblicò la canzone _Martina_ de' Canavesani
nelle sue geniali _Passeggiate nel Canavese_. — Vengo pure avvertito
come nel Pesarese, a Fenestrelle e in Calabria usino canti improvvisi
in occasione di nozze; ma non sono riuscito a procurarmene.

[104] La traduzione italiana suona così:

    — Oh! buona sera, vegliatrici.
      Pel corpo mio, buona sera.
      Oh! buona sera, vegliatrici,
      Vegliatrici, buona sera.

    — Chi è egli che c'è lì fuori?
      Pel corpo mio, chi c'è lì?
      Pel sangue mio chi c'è egli fuori?
      Chi è egli? chi c'è li?

    — Io son Martino di Madonna,
      Pel corpo mio, io son Martina,
      Io son Martino di Madonna,
      Pel sangue mio! Martino Martina!

    — Dove se' tu stato, Martina?
      Pel corpo mio, dove se' tu stato?
      Dove se' tu stato, Martina?
      Pel sangue mio, dove se' tu stato?

    — Alla gran fiera, o vegliatrici,
      Pel corpo mio, alla gran fiera,
      Alla gran fiera vegliatrici.
      Pel sangue mio, alla gran fiera.

    — Che hai tu comprato per la fiera,
      Pel corpo mio, che hai tu comprato?
      Che hai tu comprato per la fiera?
      Pel sangue mio, che hai tu comprato?

    — Un bel cappellotto, vegliatrici,
      Pel corpo mio, vegliatrici, un cappellotto,
      Un bel cappellotto, vegliatrici.
      Pel sangue mio, vegliatrici, un cappellotto.

    — Apritemi l'uscio, vegliatrici.
      Pel corpo mio, apritemi l'uscio,
      Apritemi l'uscio, vegliatrici,
      Pel sangue mio, apritemi l'uscio.

    — Ecco aperto, Martina,
      Pel corpo mio, l'uscio è aperto,
      Esso è aperto, Martina,
      Pel sangue mio, l'uscio è aperto.

[105] Phaedromus s'accosta alla porta della vergine Planesium e canta:
«_Quid si adeam ad fores atque occentem?_» Palinurus: «_Si lubet;
neque veto, neque, jubeo, etc._» Phaedromus: «_Pessuli, heus, pessuli!
vos saluto lubens, vos amo, vos volo, vos peto atque obsecro, Gerite
amanti mihi morem amoenissimi, etc._» Sembra una delle nostre
serenate.

[106] A motivo del loro caldo negli amori, che li rende pure
filarmonici alla loro maniera. I Romani nelle calende, e none di
maggio, sacrificando al Dio lare, incoronavano di pani un somarello,
probabile simbolo di fecondità.

[107] _Canti popolari toscani_, 2.ª edizione.

[108] Ciò appare da una nota di Benedetto Curzio al quinto _Arresto
d'Amore di Marziale d'Alvernia_, ricordata dal Minucci, in una sua
lunga nota al _Malmantile_ del Lippi: «_Prima die maii mensis juvenes
pluribus ludis ac jocis sese exercere consueverunt, arborem sæpenumero
deportantes, ac in loco publico, aut etiam ante alicujus egregii viri
januam, vel frequentius amicae fores plantantes, vestitam nonnunquam
promiscuis adamantibus, intersignis atque emblematibus._» L'uso de'
maggi, è, del resto, popolarissimo in Francia ed in Germania.

[109] LUCIANO, _Cenni sulla Sardegna_.

[110] L'espressione italiana _corbellare_ ha un senso somigliante, e
proviene da corbello; corbelli o tasche chiamano in Toscana i
testicoli; così pure l'espressione analoga _minchionare_.

[111] _Riv. Europea_, anno V, vol. I, fasc. I, pag. 90.

[112] Volete dunque toglier marito?

[113] Vi piacerebbe la mia persona?

[114] Vi piacerebbe la casa nostra?

[115] Magari fosse!

[116] Sentite il babbo mio o la mia mamma.

[117] _Gli amori di Abrocome e d'Anzia_ volgarizzati da Anton M.
Salvini. Pisa, 1816.




V.

Il messaggiero d'amore.


Lasciando stare i cigni, le colombe, gli sparvieri, gli uccelli
insomma della leggenda popolare, che portano le novelle agli amanti,
messaggiero d'amore, sensale, mezzano[118], baccelliere[119],
marussè[120] o malossè[121], camerata[122], ruffiano[123],
domandatore[124] sono varii appellativi, che si danno in Italia al
procuratore di matrimoni[125], il quale talvolta si confonde pure col
paraninfo, di cui avremo occasione di ragionare nel secondo libro di
quest'opera.

A me piace notare fra gli altri il titolo di baccelliere[126], per
l'etimologia significativa della parola. Poichè baccelliere viene da
_baculus_, e ricorda, per l'appunto, il bastoncello degli antichi
ambasciatori, a incominciare dal caduceo di Mercurio, l'ambasciatore
degli Dei. Il _bazvalan_, ossia procolo de' Bretoni[127], ed i procoli
ungheresi, portano ancora tali bacchette, ornate di nastri e fiori,
quando muovono a fare la domanda della sposa. Presso i Bretoni,
l'ufficio di _bazvalan_ è un privilegio de' sarti, i quali vi mettono
zelo singolarissimo. Essi devono sapere tutta la storia della famiglia
del pretendente e ridirla, al caso, come pure avere notizia di tutte
le sue sostanze. Il _bazvalan_ combina le nozze con la madre della
fanciulla, fa gli inviti per le nozze medesime, ed assiste ad esse,
come personaggio principale. Nell'India antica, talvolta erano due
compagni o parenti del garzone che facevano da procoli presso il padre
della fanciulla; talora era il _guru_ o maestro spirituale del
giovine.

Così da noi, specialmente nelle campagne, non di rado, il procolo è il
parroco od il prete confessore.

In Russia, il procolo è un parente dello sposo; così per l'ordinario
in Italia; questo parente fra noi è talvolta lo stesso padre; così
nell'India odierna, la domanda è fatta dal padre del giovine a quello
della fanciulla.

A Palermo e nel Birman[128], la procuratrice del matrimonio è invece
la madre o altra donna da lei deputata; così, nel Canavese, ove non si
trovi il _bacialer_, è una comare quella che mette insieme le nozze.
Ma, quasi sempre, fra noi, la domanda ai parenti è preceduta dalla
domanda del pretendente alla fanciulla, e dal consenso di questa;
ossia prima il cuore dei giovani elegge, quindi la ragione dei vecchi
approva o condanna.


NOTE:

[118] Così è chiamato l'intromettitore Agnolo di Giovanni De' Bardi
pel matrimonio di Francesco Guicciardini, ne' _Ricordi autobiografici_
del medesimo, vol. X delle _Opere inedite_, pubblicate dal compianto
Giuseppe Canestrini.

[119] In molti luoghi del Piemonte.

[120] Presso il Lago Maggiore.

[121] Nel Vogherese.

[122] A Riva di Chieri e a Gallarate.

[123] Nel Pesarese e nel Fanese.

[124] Nel Bolognese.

[125] _Proxeneta_ lo chiamavano gli antichi. Vedi Hotman: _De veteri
ritu nuptiarum_.

[126] _Bacialer_ nel Canavesano.

[127] Vedi VILLEMARQUÉ, _Barzaz Breiz (Chants populaires de
Brétagne)_.

[128] Vedi la _Relazione del Symes_.




VI.

Il matrimonio per libera elezione.


Chiamo l'attenzione del lettore sopra un fatto singolare; il maggior
rispetto alla donna si nota nelle caste militari. Mentre la figlia del
bràhmano, o sacerdote, o legislatore, vien destinata dal padre alle
nozze, la figlia del cavaliero è lasciata libera nella scelta dello
sposo. L'uomo deve meritare la donna e non la donna l'uomo. Le corti
d'amore, i tornei, le giostre del nostro così detto medio evo, ove
premio del valore era la mano d'una donna, sono più antiche del medio
evo, che le ereditava da più remoti secoli di vita guerriera insieme e
patriarcale.

Nell'India, la maniera onde si stringevano matrimonii fra principi e
baroni, o cavalieri, o guerrieri che addimandar si vogliano, era detta
_svayamvara_, ossia la scelta da sè, l'elezione spontanea.

Acvalàyana[129], scrittore indiano, ci descrive otto modi di nozze,
fra i quali mi paiono meritar nota i seguenti: 1.º quello per cui il
giovine fa dono di un paio di bovi e quindi sposa la ragazza, detto
matrimonio dei _r'ishi_, (che ricorda il matrimonio bràhmanico e degli
antichi Germani[130]); 2.º quello per cui il giovane sposa la ragazza,
dopo che i giovani si sono fra loro piaciuti, anche senza il consenso
dei parenti, detto matrimonio alla maniera de' ganharvi[131] o
_svayamvara_, e in uso presso i guerrieri. Di questa seconda forma di
matrimonio abbiamo nella letteratura indiana parecchi esempi illustri;
così la ninfa Çakuntalà sposa il re Dushyanta, la principessa
Damayantì il re Nala, Sità il principe Ràma, Dràupadì il guerriero
Arg'una, Devayànì il re Yayàtì, il quale ultimo tuttavia ricusa[132],
perchè stima, da quel pio re e devoto ai sacerdoti ch'egli è, che il
padre solo abbia diritto di disporre della propria figlia. Nel
_Mahàbhàrata_, vien detto che il matrimonio, per via di _svayamvara_,
ossia in cui la fanciulla si elegge lo sposo che più le piace, è _caro
ai poeti_[133].

Di fatto, i poeti hanno nella descrizione di tali scelte nuziali
occasione di sfoggiare tutta la loro arte. Le assemblee di principi,
nelle quali la giovine principessa si elegge lo sposo, le prove che i
pretendenti hanno a dare del loro valore, l'incoronamento dell'eletto
per parte della fanciulla[134], sono un campo ove l'immaginazione del
poeta può accendersi e animare al nostro sguardo pitture vivissime.
Poichè raro è che uno _svayamvara_ non sia accompagnato da una gara di
valore fra i contendenti. La sposa si ha da conquistare. Indra con la
forza conquista Sità, nel _Rigveda_, Ràma suo successore, nel
_Ràmàyana_, la conquista per mezzo della prova di un arco
meraviglioso, cui nessuno riusciva a trattare; Bellerofonte, per varii
cimenti superati, conquista la figlia del re Proeto. Alla sposa de'
poeti e de' racconti popolari piace lo straordinario; perciò lo sposo
deve mostrarsi mandato dal destino, o predestinato con qualche
miracolo; chè, secondo il proverbio, gli sposi Dio li fa e poi li
accoppia[135]. E di grandi miracoli sono autori gli sposi delle
leggende care al popolo; tale, per esempio, il Sigifredo e il Sigurd
dell'epopea germanica e scandinava. I contendenti scommettono
l'impossibile[136], e alcuno si trova pur sempre che deve vincere.

In una novellina greca[137], ove tre fratelli vincono tutti, il re non
sapendo decidere chi di loro meglio valga, per levare di mezzo ogni
invidia, sposa esso stesso la fanciulla disputata.

Nel _Pan' c' anada_ (odierno Pengiab), i Greci d'Alessandro avevano
notata una tribù, presso la quale i giovani e le ragazze si eleggevano
da sè stessi in matrimonio. La tribù doveva al certo essere guerriera,
come ce lo confermano gli odierni bellicosi principi e briganti
Rag'puti, i quali, malgrado il vicinato degli Inglesi, assai gelosi
delle loro antiche tradizioni, non hanno dismesso il poetico uso
dello _svayamvara_. Il signor Chiefalà, nella sua _Descrizione della
città di Benares_[138], scrive: «Quando una principessa di Ragaa
(tribù reale) era in età di maritarsi e le si dava il permesso di
scegliersi lo sposo, allora veniva condotta in un giardino ove si
trovavano radunati molti giovani della sua tribù, fra' quali lo sposo
a suo piacere essa indicava. L'uso della cerimonia per manifestare il
loro assenso era il seguente. Tenea essa una ghirlanda di fiori, la
passava al collo di colui che volea per isposo, il giovane la riceveva
ed in segno di acconsentimento la teneva al collo senza restituirla, e
con ciò l'accordo era fatto, e si sposavano. Questa usanza esiste
ancora al giorno d'oggi e si pratica presso i Marattes, e dovunque
hanno essi dominio proprio.» Nel così detto nostro medio evo, lo
_svayamvara_ doveva essere pure in onore presso certe tribù slave e
presso i Tedeschi e gli Scandinavi. Io lo argomento, per le prime, da
un bel canto popolare russo, che ricevo da Tarszok, evidentemente
antico, il quale dice:

    Io sedeva nel castello,
      Io infilava le perle
      Sopra il rosso velluto.
      Non so di dove, arrivò uno splendido sparviere,
      Egli agitò l'ala destra,
      Egli toccò il piatto,
      Il piatto d'argento,
      E disperse le grosse perle
      Fino all'ultima,
      E la fanciulla incominciò a piangere,
      Mentre le stava innanzi il padre.
    «Non piangere, fanciulla mia,
      Io inviterò per te i principi, i boiari;
      Essi raccoglieranno le tue grosse perle,
      Fino all'ultima.»

Quanto ai Tedeschi, sono un documento sufficiente, per dire dei più
noti, i _Nibelunghi_, come per gli Scandinavi, le _Edda_ e la _saga di
Ervora_, e per i Franchi, i _Reali di Francia_, dove il re Erminione
fa bandire un torneamento, al quale intervengono molti signori per
isposare Drusiana. È uno _svayamvara_ il matrimonio medievale della
principessa Teodolinda col re Autari suo ospite.

La leggenda greca del matrimonio di Elena disputata da trenta garzoni,
e la scelta fatta da Menelao, rilevano dal mondo eroico ellenico la
medesima usanza, che, secondo Ateneo[139], era pur viva tra i
Marsigliesi, presso i quali la fanciulla, in un convito, offriva la
tazza a quello de' giovani, che più le piaceva.

Ne' nostri usi popolari la fanciulla generalmente si elegge lo sposo;
quindi i parenti, se non hanno nulla in contrario, dispongono
l'affare.

Così è degno di osservarsi, come presso il _Ramayan.a_[140], Ràma e
Sità, quantunque sposati, per via di _svayamvara_, si uniscono col
pieno consenso dei loro genitori. Se non che le nostre fanciulle del
popolo, invece di troni nelle assemblee, si contentano di una povera
panca nelle stalle. Questa panca, che non manca neppure alle capanne
dei Russi e dei Finni[141], è destinata a ricevere i giovani
pretendenti. Nel contado di Bra, in Piemonte, i giovani vanno insieme
alla stalla, dove siede la dama de' loro pensieri; l'un dopo l'altro
si recano a corteggiarla, e quando alcuno indugia troppo, si scuotono
i gioghi delle bovine, per fargli intendere che è tempo di levarsi e
di lasciare il posto a chi vien dopo.

Nelle stalle del Canavese, le fanciulle da marito si siedono sopra la
lunga panca; i giovani, che, per lo più, dopo avere vittoriosamente
cantato la _Martina_, entrarono nella stalla, sono ricevuti alla
panca. Ed il ricevimento ha le sue formalità. Qualunque giovane che
sia seduto presso la _mariora_ o fanciulla da marito, se un altro
giovane arriva, deve cedergli il posto. Il mancare a questo riguardo è
cagione talvolta, nel Canavese, di spargimento di sangue. A Riva di
Chieri il giovane che visita la fanciulla da marito può sperar bene,
se egli viene invitato a ritornare.

A Pinerolo, la fanciulla, va ad accendere il fuoco, quando un damo le
deve piacere, ed insieme coi parenti si beve; il non fare, come la
chiamano, tale _onestà_, val quanto congedare il pretendente.

Nella valle di Andorno, la fanciulla lascia cadere a terra il fuso
perchè le sia raccolto dal giovane, al quale vuol dare speranze, cui
essa poi consola intieramente, quando gli mette in mano delle
nocciuole.

Nella campagna d'Alba, il giovine, entrando nella stalla, getta alla
fanciulla un fazzoletto; se la fanciulla lo ritiene, egli pure è
ricevuto; se invece glielo restituisce, deve tenersi per congedato.

Nell'Abruzzo Ultra I, il giovine porta la notte, all'uscio della
ragazza un ceppo di quercia, detto _tecchio_; se il ceppo è messo in
casa, il pretendente può entrarvi anch'esso; se invece, il ceppo è
lasciato ov'egli il lasciò, al giovine non resta altro partito, se non
quello di ripigliarsi, in modo che nessuno lo vegga, il ceppo, e
ritentare, se gli piace, la prova ad altri usci. Un uso simile
incontrò il prof. Ferraro a Serra San Bruno di Calabria: «l'amante usa
di notte mettere davanti alla casa della ragazza, da lui presa ad
amare, un ceppo vestito di nastri, fazzoletti, ecc., se il ceppo è
ritirato, la ragazza accetta l'amor suo; se no i parenti dicono: non
abbiamo figlie da marito, e allontanano il ceppo.»

Nel Montenegro, come apprendiamo dai signori Frilley e Wlahovic[142],
la domanda della sposa è fatta da alcuni delegati dello sposo o
_proszi_ (chieditori). Siedono a tavola, bevono tre volte; quindi il
capo dei chieditori offre da bere alla fanciulla. Se essa accetta, è
segno che i parenti consentono; allora il rappresentante dello sposo
dà quasi per caparra, come presso i Pugliesi, una mela, nella quale è
conficcata una moneta, che la fanciulla consegna al padre, al
fratello, o, insomma, al capo di casa.


NOTE:

[129] Gr'ihyasùtra.

[130] Tacito, _Germania_, rammenta fra i doni nuziali tedeschi:
«_boves et frenatum equum et scutum cum framea gladioque._»

[131] Semi-angioli e semi-demonii indiani.

[132] _Mahàbhàrata_, vol. 1, 3384, 3385.

[133] Vol. 1, 4091.

[134] Così Dràupadì incorona l'eroe vittorioso.

[135] E, a Lomello, si dice che matrimonio e vescovato sono da Dio
destinati; nel quinto atto della _Tancia_ del Buonarroti, scena
ultima:

    In buona fè gli è vero quel dettato,
    Ch'un parentado in cielo è stabilito.

[136] Così portar caldo il latte da lontano, attraversare le fiamme,
trovar l'acqua della vita, uccidere il mostro, strappare al mostro il
vero tesoro, fabbricar castelli d'oro, combattere con la sposa stessa,
travestita da Moro terribile, strappare al mostro tre capelli, ecc.

[137] HAHN, _Griechische und Albanesische Märchen_.

[138] Livorno, 1824, pag. 116.

[139] Vol. I, c. XIII, pag. 13.

[140] Vol. I, c. III.

[141] Questi ultimi, in un loro inno, presso il _Kalevala_, la
chiamano _la lunga panca dell'ospitalità_.

[142] _Le Monténégro contemporain_, Paris, Plon, 1876.




VII.

Gli sposi si provano.


Dopo essersi eletti, gli sposi si provano. Le prove più semplici si
usano nel Pesarese e in Terra d'Otranto. Nel Pesarese, il giovine
invita la fanciulla a varii lavori campestri o domestici, per
misurarne la forza e la destrezza, avvertendo, quando si batte il
grano, di mettersi petto a petto, innanzi ad essa; al che rifiutandosi
una delle parti, si avrebbe il rifiuto come un segno di corruccio. E
cosiffatti esperimenti, per lo più, si rinnovano.

Al Capo di Leuca, nel distretto di Gallipoli, è la sposa che prova la
robustezza dello sposo. Un giovane non merita d'impalmare alcuna
ragazza, finch'egli non abbia almeno portato lo stendardo (_cacciatu
lu stennardu_) nella processione, che si fa per la festa del santo del
luogo, e nell'aver fatto il _Battente_ «si tiene tanto, scrive il
signor De Simone[143], a queste prove che ho udito dire in un rifiuto
di matrimonio da parte della madre della sposa: _vole sse'nzura_
(l'uomo richiedente) _e nu ha cacciatu ancora lu stinnardu._» Nei
luoghi in cui fanno tuttavia le processioni dei _Battenti_, guardasi
al sangue che spruzza dai loro corpi flagellati; chi ha il più bel
sangue, è il giovane alla moda; se pure non avesse fatto almeno una
volta il _Battente_ sarebbe rifiutato, quando offrisse la mano sua a
qualche ragazza.

È ancora una specie di _svayamvara_ della donna, il quale mi richiama
ai vari casi riferiti nel _Libro dei Giudici_, di donne date come
premio al valore dell'uomo, e all'uso degli antichi Scandinavi, presso
i quali, verso il Natale, o propriamente, nel solstizio d'inverno, le
fanciulle indicavano ai loro amanti il fatto eroico, che essi dovevano
compiere per meritare la loro mano.

Nell'Arpinate, le fanciulle misurano l'amore dei fidanzati dal colore
del nastro, onde essi avvolgono, nella domenica delle Palme, il ramo
d'ulivo che portano loro dalla chiesa. Se il nastro è giallo, indica
trattare la fanciulla da pazza; se verde, che la si vuol tenere in
sola speranza; se rosso, guerra; se bianco, pace; se turchino,
amore[144].

Nell'Ascolano, per la festa di Sant'Emidio, gli sposi arrivano alla
piazza dell'Arringo in Ascoli. La sposa si mette in mezzo; suonatori
che strimpellano, mimi che fanno smorfie d'ogni maniera ridicole, si
mettono attorno alla sposa, per provocarne il riso. Guai se la sposa
ride! ella non sarà una buona massaia, nè una donna prudente; e lo
sposo perciò l'abbandona al suo destino.

Nella campagna di Perugia, ora lo sposo, ora la suocera provano la
sposa; le si presenta una _polpetta_; la sposa deve ingoiarla intiera
o _sana_, come dicono nell'Umbria; se, invece, ella stenta a mandarla
giù, se ne levano sinistri augurii.

A Riva di Chieri, in Piemonte, quando, nel primo giorno delle nozze,
si porta in tavola il tacchino, la sposa deve prontamente alzarsi; se
non lo fa, si porta uno scaldaletto sotto la sua sedia, dicendosi che
la sposa è fredda e bisogna riscaldarla.

A Pinerolo in Piemonte, a Pernate nel Novarese, e a Gallarate in
Lombardia, la suocera sbarra la porta con una scopa; se la sposa è
prudente, deve alzarla e portarla al posto suo; se invece vi passa
sopra, vorrà essere una cattiva massaia.

Nella montagna di Pistoja[145] e nel Campidanese in Sardegna si prova
l'amore del giovine, con lo scambiarle la ragazza. Ma, in Sardegna,
propriamente, lo scambio è fatto al padre del giovine, che va, per suo
desiderio ed in suo nome, a fare la chiesta della fanciulla. Il
messaggiero arriva, e, adoperando un linguaggio che ci trasporta ad
una età affatto patriarcale, dice: «Io vengo a cercare una giovenca
bianca e di una bellezza perfetta che voi possedete e che potrebbe
fare la gloria del mio gregge e la consolazione de' miei vecchi anni».
Gli ospiti comprendono, ma dissimulano e rispondono con linguaggio
altrettanto figurato; e alfine, mostrando di consentire, presentano
l'una dopo l'altra le donne della casa, all'infuori dell'aspettata e
soggiungendo sempre: «_è questa che desiderate?_» Sul diniego del
forestiere, simulando di averla lungamente cercata, ritornano,
all'ultimo, con la fanciulla richiesta, la quale si lascia trascinare
come per forza. Il forestiere allora si alza, batte le mani e grida:
«_è quanto io desidero_»[146].

Anche nell'India, secondo il _Kàuçikasùtra_, sul punto di partire
viene scambiata la sposa allo sposo; nell'Annoverese, si mettono le
donne in giro intorno alla sposa; si porta via il lume e lo sposo deve
afferrare la sposa; se afferra invece un'altra, sinistro augurio; ed
egli stesso è oggetto di ridicolo. Ho già notato come il nostro giuoco
della _moscacieca_ debba riferirsi ad una tale usanza.

In Isvezia, nella Slesia superiore polacca, presso Saarlouis, e nella
campagna di Pistoja, invece della sposa, conducono prima al giovine la
più vecchia donna della casa, la quale viene così esposta alla
berlina.

In altre forme ancora si provano gli sposi nell'India e in Germania.

Negli usi del popolo tedesco, il fidanzato, per accertarsi che la
fanciulla con cui egli ha parlato sarà moglie pulita e massaia, fa
portare del cacio e lo affetta, offrendone alla fidanzata; se questa
mangia il cacio senza nettarlo, lo sposo è minacciato che la fanciulla
non gli farà, qual moglie, buona compagnia[147].

Secondo Açvalàyana, una delle prime cose che si ha da cercare nelle
nozze indiane, è la onestà della famiglia; la figlia dev'essere data
ad un uomo prudente, la donna dev'essere saggia, bella, costumata e
fornita di _buoni segni_ (_lakshanya_, _indizii_). L'amante perciò
mette insieme otto acervi di terra levata da luoghi diversi, e parla a
ciascuno di essi così: «L'ordine è la prima cosa, nell'ordine sta la
verità; dove questa fanciulla è nata, là essa vada». (Ossia mostri con
questa prova augurale, di qual casato essa sia e qual parentado essa
meriti). «_La verità si faccia palese,_» quindi rivolto alla
fanciulla, le dice: «_piglia uno di questi_».

Se la sposa eleggeva la zolla d'un terreno che si fecondasse due volte
l'anno, era prova che alla sua prole non sarebbe mai venuto meno il
cibo; se la zolla del terreno levato da una stalla, prenunziava
ricchezza di bestiame; se la polvere di zolla levata dal circolo ove
si celebrava il sacrificio, era segno di molta devozione; se la zolla
estratta da un lago che si disseccasse, rivelava prudenza e cortesia
in ogni cosa e con tutti; se la zolla formata da un terreno ove si
giuocasse, minacciava passione al giuoco; se la zolla di un trivio, si
tradiva impudica; se la zolla di landa, si manifestava infeconda; se
la zolla di sepolcro, avrebbe ucciso il proprio marito. Altri augurii
analoghi a questo, fatto con gli otto acervi, possono ancora
riscontrarsi ne' _sùtra_.

A Tarnassari, sopra la costa del Coromandel, secondo la relazione del
nostro viaggiatore Ludovico Barthema[148], vigeva, nel secolo
decimosesto, quest'uso: «Sarà un giovine che parlerà con una donna
d'amore e le vorrà dar ad intendere che con tutto il cuore le vuol
bene e che non è cosa al mondo che per lei non facesse, e stando in
questo ragionamento piglierà una pezza ben bagnata nell'olio e
appiccagli dentro il fuoco e se lo pone sopra il braccio a carne nuda
e mentre che quella brucia egli sta a parlare quietamente con quella
donna e senza una minima perturbazione non si curando che s'abbruci il
braccio, per dimostrar a colei che gli vuol bene e che per lei è
apparecchiato a fare ogni gran cosa.»

A Pernate, nel Novarese, la prova a rovescio; è lo sposo che, per
assicurarsi se la sposa lo ama, le dà un pizzicotto.

Ma la più comune, pur troppo, delle prove, e più conforme agli usi
moderni, è quella che si ricorda in un canto popolare Albanese, alla
quale sola, mentre forse tutte le altre scompariranno, si può
assicurare l'immortalità:

    Tu, se mi vuoi per moglie,
      Mantieni costante la fede,
      Quattro, cinque, sei anni,
      Non per domani, doman l'altro o sta sera,
    Su, va all'estero,
      Va, lavora in Oriente!
      E con il lavoro raccogli denaro,
      E poi vedrai che io vengo[149].


NOTE:

[143] _La vita della terra d'Otranto_, nella _Rivista Europea_, 1876.

[144] Anco, presso i Germani, il bianco e il turchino erano due colori
sacri. Vedi Rochholz, _Deutscher Glaube und Brauch_. Berlin, 1867, p.
191-285, II Band.

[145] Per informazione del prof. G. B. Giuliani, che la visitò e
studiò a palmo a palmo.

[146] Vedi LAMARMORA, _Voyages en Sardaigne de 1819 à 1825_; e il
capitolo di questo libro che intitolo: _Come la fanciulla si domanda_.

[147] Veggasi una prova dello sposo tedesco, nel capitolo che
intitolo: _Mentre la sposa si prepara_, in questo stesso primo libro.

[148] Vedi la _Raccolta di viaggi_ del RAMUSIO.

[149] Vedi CAMARDA, _Appendice alla Grammatologia comparata della
lingua albanese_, e, in questo primo libro, il capitolo che tratta
della _Dote_.




VIII.

L'autorità del padre e del fratello nelle nozze.


La famiglia è una monarchia, dove il padre fa da re; se il padre
manca, il maggiore de' fratelli ne sostiene le veci.

I re sogliono considerare il regno come una loro proprietà; così il
capo di casa o _capoccia_, come lo chiamano in Toscana e nell'Umbria,
in molti codici umani, possiede moglie e figli, come chi dicesse,
greggi e campi. Il marito arriva a espropriare il padre o il fratello
maggiore, il capoccia, in somma, di quello ch'egli tiene per suo; e
diventa proprietario alla sua volta. L'inno vedico, alla fanciulla che
si sposa dice esplicitamente: _io ti sciolgo di qui_ (cioè dal padre),
_ma non di qui_ (cioè non dal marito); e queste parole possono
servire per i legisti di lucido commentario al disputato _mundio_.
Nell'India, come si può agevolmente scorgere dalle leggi di Manu,
l'autorità domestica è tutta presso il padre; ed, ove il padre manchi,
presso il fratello; sono essi che dispongono della figlia o sorella,
la quale non può in alcuna maniera da sè emanciparsi; è necessario che
il pretendente la domandi a' suoi proprietarii, e, in certo modo, la
compri[150].

Nel Diritto romano, l'autorità paterna non solo è monarchica, ma
dispotica, assoluta; il padre ha diritto di vendere il figlio, poichè
ha diritto di ucciderlo[151].

L'autorità materna non conta invece nulla, poichè le madri non
posseggono i figli; i figli possono quindi liberamente sposarsi senza
il consenso della madre, ma nol possono, ove il padre loro padrone nol
voglia[152].

Il Diritto longobardico e il comunale italiano si modellarono, per
questo articolo, intieramente sopra il Diritto romano; ma il primo
raddolcisce alquanto il decreto, facendo partecipe anche la madre
nella facoltà di vietare o permettere[153]; gli Statuti di Riva di
Trento[154] restringono il caso di colpa alle nozze volontarie d'una
fanciulla, senza il consenso paterno, o fraterno, od anche materno, se
il padre e il fratello manchino, con un uomo infame o di troppo bassa
condizione; gli Statuti di Lugo finalmente, che pure manifestano
carattere ferocissimo, permettono ai figli una scappatoia, notando
come il padre od il fratello o l'avo e quanti hanno, in somma, la
facoltà del divieto, debbano godere del pieno uso della ragione. Si
vede bene che la legge formidabile dovea contraddirsi e mostrarsi più
clemente nell'uso. L'uso era già più umano della legge presso gli
stessi legislatori; ed a me basta per rendermene persuaso questo bel
passo di Ennio, onde si scorge come la vittima non muovea sempre
silenziosa al supplizio e riusciva alcuna volta a commuovere il suo
sacrificatore: «O padre, io sono da te indegnamente offesa; poichè, se
tu giudicavi tristo Cresfonte, per qual motivo a lui mi destinavi in
moglie? se onesto, perchè mi obblighi contro mia voglia a lasciarlo,
quando egli mi vuole?»[155].


NOTE:

[150] Vedi più oltre il capitolo che parla della _Dote_.

[151] Le 12 tavole: «_In liberos suprema Patrum auctoritas esto,
venundare, occidere liceto...._»

[152] _Petri Exceptiones_: «_Mulieres liberos in potestate non habent,
ideoque filii et filiæ sine consensu matris matrimonia contrahere
possunt. Quod non possunt facere sine consensu patris, in cujus
potestate sunt._»

[153] Editto di Rothari, art. 214, ed. Baudi di Vesme. «_Si quis
liberam puellam absque consilium parentum aut voluntatem duxerit
uxorem, componat anagrip solidos vigenti et propter faida alios XX; de
mundium autem qualiter convenerit et lex havet, sic tamen si ambo
liberi sunt._»

[154] Vedi GAR, _Biblioteca Trentina_, disª XVI-XVIII. Trento, 1861,
art. 74: «_Statuimus, si quæ fœmina ad sui postam, sine consensu
patris, vel si non haberet patrem, sine consensu fratris, vel si non
haberet patrem nec fratrem, sine consensu matris, nuberet alicui
ignominioso, vel alicui longe minoris conditionis, quam ipsa, privetur
et privata sit ab omni successione paterna, materna, fraterna et
sororina ipso facto; et hoc si nupserit ipsi ignominioso ante
vigesimum quartum annum; si vero post vigesimum quartum annum nupserit
tali viro, tunc privetur tertia parte haereditatis tantum._»

[155]

    _Injuria abs te afficior indigna, pater;_
    _Nam si Cresphontem existimabas improbum,_
    _Cur me huic locabas nuptiis? sin est probus,_
    _Cur talem invitam invitum cogis linquere?_

Un somigliante rimprovero torna nello _Stichus_ di Plauto, I, 2, 73:

    _Nam aut olim, nisi tibi placebant, non datas oportuit_
    _Aut nunc non aequum est abduci, pater._




IX.

Nozze per ordine superiore.


Notai di sopra, come la casta guerriera abbia mostrato, più di ogni
altra, rispetto alla donna; ma alla casta guerriera corrispondeva pur
troppo, nel medio evo, un reggimento feudale; e nel reggimento
feudale, la sola padrona rimaneva donna; il resto, o maschio o femmina
che fosse, si considerava come cosa vile e venale. La libertà de'
matrimonii era fra gli infimi vassalli interdetta; e, mentre pur si
voleva si moltiplicassero perchè si moltiplicassero le braccia al
lavoro, ciò si voleva in quel modo e con quelle condizioni che
piacesse meglio al signore di imporre. Tra i Lettoni, per relazione
del signor Henriet, prima dell'ultimo decreto imperiale per la
emancipazione de' contadini, si raccoglievano in un determinato giorno
di festa dal padrone i giovani e le ragazze della terra in una
osteria; rinchiusi nell'osteria per un'ora, il fattore distribuiva
loro noci e pane pepato. Ricevuto il qual dono, proprio delle
nozze[156], i giovani e le ragazze si sceglievano e uscivano quindi,
a due a due, dall'osteria per farsi benedire.

Della proprietà sembra lecito il disporre a piacere; finchè pertanto
resta per legge o l'uso tollera che il lavoratore sia un annesso della
terra lavorata per il signore, quest'ultimo può trattare l'uomo e la
terra al modo medesimo. Non recano quindi meraviglia le sentenze delle
_Assisiæ Hierosolym_[157], che proibiscono il matrimonio di alcun
contadino, sia maschio o femmina, al di fuori della terra, senza che
il signore della terra in cui il contadino è passato ne restituisca
l'equivalente al proprietario.

Sopra i servi della gleba aveva dunque il signore feudale potestà
suprema per le nozze; egli le ordinava od impediva a sua posta; le
ritardava, interrompeva, aggravava senza che alcuna autorità venisse a
limitarne gli arbitrii. E potrebbe forse essere un resto infelice di
tali consuetudini l'uso che, scomparso quasi intieramente in Francia,
si mantiene ancora in Piemonte dove la contadina che si sposa porta al
suo padrone una specie di coccarda fatta con nastri, la quale chiamano
_livrea_. Cosiffatta _livrea_ viene pure distribuita fra le varie
persone che gli sposi intendono invitare alla festa nuziale, e
particolarmente al banchetto dove il padrone interviene, se egli lo
voglia, come di diritto[158].

Qualche riserbo maggiore si osservava nelle forme, quando la sposa non
era già una contadina, ma soltanto una vassalla sottoposta al gran
feudatario. Il feudatario le domandava quello che nel medio evo
chiamavano _maritagii servigium_. Egli mandava tre de' suoi baroni
alla donzella, con l'intimazione: _Signora, voi mi dovete il servigio
di maritarvi_[159]. Essa era costretta ad eleggerne uno. Permesse le
nozze, dovea quindi pagarsi con più maniere di balzelli al feudatario
il _nuptiaticum_ o diritto di nozze, il più esecrando de' quali che
aveva nome _marcheta_, dovrò più oltre illustrare[160]. All'incontro,
se il feudatario menava moglie, non pagava nessun tributo ad alcuno,
fuorchè al re, e imponeva a' suoi vassalli un tributo novello,
chiamato _auxilium_ od _aiuto_. Che al re si dovesse una specie di
tributo per nozze, lo argomento dal brano di una carta di Enrico III
re d'Inghilterra, ove si proibisce a' signori qualsiasi maritaggio
senza il consenso reale[161].

Nel Dekhan, il re ha facoltà d'imporre un maritaggio, quando un
pretendente rifiutato gli si presenta a cavallo di alcuni rami di
palma, lacero e insanguinato per le ferite, onde il proverbio
dekhanico: «per gli amanti disperati non vi è altra salvezza che il
cavallo fatto con rami di palma[162].».


NOTE:

[156] In Piemonte, il proverbio dice:

    Pan e nus
    Vita da spus.

In Albania usano invece le nocciuole; quindi la chiesta nuziale,
presso un canto popolare, edito dal Camarda:

    M'ha mandato sua signoria
    Per uno staccio,
    Per una focaccia,
    Per una fanciulla
    Bellina,
    Io non la tocco, non l'ammazzo,
    Ma la regalo di pecore e di capre,
    E le do pane e nocciole,
    Or me la dai, o che mi dici?

Vedi il capitolo che tratta de' _cibi e banchetti nuziali_, nel terzo
libro di quest'opera, e il capitolo primo del quarto libro.

[157] Cap. 270; presso il Du Cange, ed. Henschel, sotto la voce
_Forismaritagium_ «Se aucun vilain de qui que se soit se marie avec
vilaine d'autre liue, sans le coumandement dou Seignor de la vilaine,
le Seignor dou vilain, à qui sera mariée la vilaine estrange, rendra
au Seignor de la vilaine un autre en eschange à la vilaine, de tel
auge par la connaissance de bonnes gens. Et se ils ne treuvent
vilaine, qui la vaille, il li donra le meilleur vilain qu'il aura
d'auge de marier; et cil qui sera marié à la vilaine estrange meurt,
le Seignor dou vilain doit avoir son eschange, se la vilaine torne à
son premier Seignor.»

E nel capitolo seguente: «Se aucune vilaine vait de aucun cazal en
autre, qui ne soit de son Seignor, et le Seignor du lieue ou elle sera
venue, n'a pooir de li marier, il doit donner à son Seignor une autre
vilaine en eschange, à la connaissance de bonnes gens sans faillir.»

[158] Trovo ricordata, presso Rabelais, la livrea nuziale, quando
Panurgo annunzia il suo proposito di menar moglie «_Je vous convierai
à mes noces; vous aurez de ma livrée._» Vedi ancora, per la parte del
feudatario, nel terzo libro, i due capitoli che trattano de' _cibi e
banchetti nuziali_ e del _jus primæ noctis_. È tuttavia possibile che
la livrea nuziale distribuita a tutti i convitati delle nozze sia un
emblema della dignità signorile degli sposi, la compagnia de' quali
rimane la loro corte. Veggasi il capitolo che tratta degli sposi
_incoronati_.

[159] Vedi DU CANGE, ed. Henschel, sotto la voce _Maritagium_, e
Chéruel, _Dictionnaire historique des institutions, moeurs et coutumes
de la France_. «_Dame, vous devez le service de vous marier._»

[160] Vedi, nel terzo libro di quest'opera, il capitolo che tratta del
_jus primae noctis_.

[161] Presso Du Cange, ed. Henschel, sotto la voce _Maritagium_: «_Cum
per experientiam didicimus quod quamplures Dominæ regni nostri, spreta
securitate, quæ per legem et antiquam consuetudinem regni Angliæ capi
solet et debet ab eis, ne se maritari permitterent sine consensu et
voluntate nostra, non requisito super hoc nostri assensu, unde tam
nobis quam Coronæ nostræ et damnum et opprobrium emerserunt._»

[162] _Morale di Tiruvalluvar._




X.

Nozze per procura.


Non so se abbiano usato altrove che in Europa, in altro tempo che nel
medio evo, fra altra gente che principesca; e se usino oggi ancora tra
principi, confesso di non sapere; ma credo saper certo che le
formalità le quali usavano nel medio evo per una tal cerimonia sono
oggi dismesse. L'incaricato, per parte dello sposo, aveva il diritto
di mettere, come in segno di matrimonio consumato, una gamba sopra il
letto della sposa. Ove gli ambasciatori erano più di uno, come nel
caso di Pipino con la Berta d'Ungheria, presso i _Reali di Francia_,
suppongo che un tal diritto fosse riserbato al più anziano.
L'ambasciatore portava, in nome dello sposo, alla sposa i doni e
l'anello; e con l'anello sposava. Quando il re Ottone manda di
Germania alla prigioniera Adelaide un suo ambasciatore con l'anello,
intende significarle ch'egli la tiene già per propria sposa. Tal senso
ha pure l'anello coi doni, che, ne' _Canti Illirici_, il re Stefano
manda alla giovine Roskanda, convertendo in svat o procuratore il suo
ministro Teodoro.




XI.

Monogamia, poligamia e poliandria.


Come il celibato, per chi non faccia professione di astinenza[163], è
un delitto contro la società, così la poligamia, la quale, se non
distrugge intieramente, pregiudica assai il principale elemento della
società ch'è la famiglia. L'uso indo-europeo, rispettando la santità
della famiglia, si fonda sopra la monogamia; ma, come non vi ha legge
che non si violi, così non vi ha, si può dire, uso che non diventi
abuso. L'abuso cerca giustificarsi con pretesti; e non mancano ai
poligami pretesti mitologici. Gli Olimpi sono pieni di apparenti
contraddizioni e anomalie; prese queste apparenze come leggi alla vita
terrena si rischia di spostare ogni principio di economia sociale. Il
dio od eroe si presenta alcuna volta con una donna sola, per la quale
mette in moto e scompiglio cielo e terra; talvolta invece si
abbandona ad ogni nuova figura della bellezza, ora schiavo alle
lusinghe di una donna, ora suo instabile seduttore.

Ove sono poligami gli dêi, è naturale trovare poligami anche gli eroi
che appaiono come la loro seconda forma. Nel _Ràmàyana_, sono illustri
le due mogli di Daçaratha; nel _Mahàbhàrata_, le due mogli di Pàndu; e
le due mogli epiche appaiono per lo più come rivali. I Nibelunghi e le
Edda, con la leggenda delle due donne amate da Sigifredo-Sigurd, e
rivali, sembrano avere alcuna coscienza della poligamia eroica. La
stessa rivalità si manifesta nella leggenda semitica delle due mogli
di Abramo, e, come parmi, anche delle due mogli di Giacobbe.

Ma la poligamia non è necessaria nel mito, dove anzi vediamo, per lo
più, l'eroe fedele all'unica sua sposa, la quale ora egli muove a
conquistare, ora a ritogliere dalle mani del suo rapitore; nell'uso,
la poligamia è proscritta, e la legge la condanna, sebbene talora lo
stesso legislatore abbia peccato o pecchi in contrario. Questo è il
caso di Augusto, il quale, come abbiamo da Svetonio, per impedire la
troppo frequente mutazione di matrimonii, pose un freno alla facoltà
del divorzio, mentre egli stesso nella sua vita diede esempii affatto
contrarii. Bigamo fu Antonio, secondo il racconto di Plutarco[164]. E
l'imperatore Carino menò ben nove mogli, come ci riferisce Flavio
Vopisco[165]. Giulio Cesare aveva conceduto per legge il diritto
d'esser poligamo ai soli Quiriti; ma la legge, comunicata ad Elio
Cinna tribuno della plebe, non ebbe l'onore della promulgazione[166].

Della poligamia presso gli Ateniesi, discorre Ateneo[167]; egli cita
pure l'esempio dell'eroe Priamo poligamo, senza che Ecuba se l'abbia
per male; ma non si parla qui propriamente di più mogli, sì bene di
concubine, oltre la moglie. Così, ragionandosi delle donne di Teseo,
si dice ch'egli rapì Elena, Arianna, Ippolita e le figlie di Cercione
e di Sinide, e sposò invece legittimamente Melibea madre di Aiace. Più
mogli effettive ebbe invece Filippo il Macedone; e così parecchi altri
sovrani, i quali si fanno lecito e legittimo ogni arbitrio. È famosa,
fra tutte, per le sue conseguenze, la poligamia di Arrigo VIII
d'Inghilterra. Alfonso X, re di Spagna, voleva, alla maniera degli
odierni Parsi, sostituire alla prima moglie che gli pareva sterile una
seconda capace di far figliuoli; ma, mentre le nozze si combinavano,
la prima moglie s'ingravidò; preoccupato soltanto della successione,
il re lasciò andare la nuova sposa, che, dotata, consegnò al proprio
fratello.

Il trovare in parecchi de' nostri Statuti un articolo a posta per
punire i poligami, ci prova come spesso in Italia si dovesse, nel
medio evo, infrangere l'uso della monogamia. Negli Statuti di
Trento[168], i bigami sono multati, e se non pagano, frustati; in
quelli di Rovigno[169], frustati, spodestati ed esiliati; in quelli
di Civitavecchia, se non pagano, bruciati vivi; in quelli draconiani
di Lugo, multati senz'altro nel capo, purchè il matrimonio siasi
consumato[170].

Meno frequenti, invece, i casi di poliandria; ma pure ad essi accenna
alcuno de' nostri Statuti[171], e presso gli antichi Britanni, per
memoria di Giulio Cesare[172], e presso gli Spartani, per memoria di
Senofonte e Polibio, volendosi accennare ai soli Indoeuropei,
intieramente conformi all'uso. Nelle leggende indiane, sono famose una
ninfa che sposò dieci fratelli, Gàutamì che sposò sette sapienti,
Dràupadì che sposò i cinque fratelli panduidi[173]; ma è preziosa la
confessione dello stesso _Mahàbhàrata_ che riferisce tali casi di
poliandria, e li dice contrarî alle usanze ed alle leggi
vediche[174]. Di maniera che sembra doversi supporre qualche ragione
fisica ed economica aver solamente determinato i Britanni e gli
Spartani ad uscire dalla legge generale. Il Wilson lasciò scritto:
«Fra gli abitatori del Butan, una famiglia di fratelli possiede una
moglie in comune, ed osservando la sterilità del paese in cui prevale
usanza siffatta, non è troppo necessario il domandarsi qual sia il
motivo di un tale accomodamento. Egli è probabilmente lo stesso
motivo, quello cioè, d'uno scarso nutrimento, che portò fra gli Sciti
la stessa usanza, secondo che ci insegna Erodoto. Meno agevolmente si
spiega per qual ragione la tribù de' Nairi del Malabar segua un tale
costume; pure, poichè vi son traccie di parentela, quantunque omai
dissipate, fra questi e la gente dell'Himàlaya, esse traccie indicano
che i Nairi poterono venir dalle montagne e portare con sè
quell'usanza»[175]. Al che il professore Foucaux, il quale ha
riportato le parole del Wilson[176], soggiunge il nome dei Dardi,
tribù montanara del Kaçmira, ove una sola donna è moglie di più
fratelli, e quello degli isolani di Lancerote, nelle Canarie, ove,
secondo l'informazione di Béthencourt, viaggiatore del secolo
decimoquinto, ciascuna donna, per lo più, bastava per tre mariti.


NOTE:

[163] E non sono i preti quelli che prima e dopo Gregorio VII
l'abbiano fatta. Il loro vizio è antico, come possiamo rilevare dallo
scandalo che ai padri della chiesa dava la condotta del primo clero, e
dal passo che segue di Landolfo seniore cronista milanese, relativo ai
tempi di Ariberto (II, 35): «_Humanam ac fragilem naturam sciens; qui
sine uxore vitam in sacerdotio agere videbantur viris uxoratis ordinis
utriusque ne ab illis inhoneste circumvenirentur, semper suspecti
erant._» Concordano i lamenti di Pier Damiano, di Andrea, monaco
vallambrosano, e di altri scrittori contemporanei e posteriori, poco
sospetti di parzialità verso i detrattori della chiesa.

[164] Nel parallelo fra Demetrio e Antonio.

[165] _Scriptores Historiæ Augustæ_, ed. Th. Vallaurius: «_Uxores
ducendo ac reiiciendo ac novem duxit, pulsis plaerisque
praegnantibus._»

[166] SVETONIO, _Iulius Caesar_: «_Helvius Cinna, tribunus plebis,
plerisque confessus est, habuisse se scriptam paratamque legem, quam
Caesar ferre jussisset, cum ipse abesset, uti uxores liberorum
quaerendûm causa, quas et quot vellet, ducere liceret._»

[167] XIII, 1.

[168] Vedi GAR, _Biblioteca trentina_, dispense III-VI.

[169] _Statuti municipali di Rovigno_, Trieste, 1851; III, 51.

[170] Volgarizzamento dell'anno 1451: «Ad emendare la malizia de li
homini et la nequitia de le femmine le quali non desistono usurpare
contro Dio la sancta madre chiesia et lo sancto matrimonio adunando
moglie ad moglie fermamente ordinando dicemo che qualunque mosso da lo
spirito cattivo havente la sua legittima moglie ardiscerà pigliare
l'altra moglie, e se ne sarà facta accusa o querela de lui et serà
facta legitima proba per testimonii o vero per publico instrumento
paghi libre cinquecento, la quale pena se non poterà pagare sia arso.»

[171] Quello, per esempio, di Civitavecchia qui sopra ricordato.

[172] _De bello Gallico_: «_Britanni uxores habent deni, duodenique
inter se communes, et maxime fratres cum fratribus et parentes cum
liberis; sed si qui sunt ex hi snati, eorum habentur liberi a quibus
primum virgines quæque ductæ sunt._»

[173] Vedi il primo libro del _Mahàbhàrata_.

[174] Tuttavia una strofa dell'_Atharvaveda_ (lib. XIV) lascia
supporre la poliandria. Quando la sposa è giunta alla casa maritale,
si invitano gli _uomini_ a seminare in quel campo fruttifero. La legge
permette poi alla donna che il marito non feconda di unirsi ad un
altro parente perchè fecondi il suo campo o _khsetra_.

[175] _Selections from the Mahàbhàrata_, pag. 66, in nota.

[176] _Le Mahàbhàrata; onze épisodes tirés de ce poéme epique_;
nell'Introduzione.




XII.

Nozze fra parenti.


Vi sono due correnti nell'uso indo-europeo; nell'una, le nozze fra i
più intimi, per non perdere la nobiltà della propria razza, si
favoriscono; nell'altra, a rinfrescare il sangue ed animare i
commerci, e a raddoppiare la vita, si cercano le nozze fuori del
proprio circolo e talora fuori del proprio paese. Quando i paesi sono
nemici, le nozze pigliano forma di un rapimento. Nell'India, abbiamo
consigli, perchè i membri di uno stesso _gotra_ non si ricongiungano;
ne abbiamo poi altri che hanno vigore di legge, i quali non permettono
alle caste di mescolarsi. Il solo Buddha appare spregiudicato: suo
padre Çuddhodana disposto a farne la volontà dice pertanto al sommo
de' bràhmani: «Se si trova una fanciulla che possegga tali qualità
(cioè quelle che Buddha ha descritto), sia ella di razza kshatriya, o
bràhmanica, o vàiçya, o çùdra, menala qua. E perchè no? Il giovinetto
non bada nè alla famiglia, nè alla razza; il giovinetto sta attento
alle sole qualità»[177]. Quanto meno tollerante per questo rispetto
l'Occidente, ove ora si vieta al popolano di sposare una nobile, ora
ad una nobile di sposare un popolano. Tucidide narra[178]: «I popolani
di Samo si sollevarono contro gli ottimati, in ciò aiutati dagli
Ateniesi che vi si trovavano con tre navi, ne uccisero in tutti
dugento incirca, quattrocento ne confinarono e si divisero le loro
terre ed abitazioni. Dopo di questo, avendo gli Ateniesi accordata
loro con decreto l'indipendenza in premio di fedeltà, governavano
d'allora in poi la repubblica da sè, esclusero da ogni diritto i
possidenti di terre, e vietarono a qual si fosse popolano di menar
moglie nobile, e di sposare ai nobili le proprie fanciulle». In Roma,
fino alla legge Canuleia, era vietato ai popolani di sposare donne
patrizie e ai patrizii di sposar popolane; il qual pregiudizio,
malgrado la legge Canuleia, e malgrado la rivoluzione francese, si
accarezza oggi ancora dal patriziato, al quale non so quanto prosperi;
poichè nello studio di farsi un erede, raro lo trovano; chè, siccome
da una botte vuota non è da cavar vino, così neppure alcun seme, altro
che poco e tristo, da piante intisichite. E i nostri Statuti comunali
assai poco democratici, per la massima parte, mantengono vivo
l'infelice privilegio: valga d'esempio il decreto che segue[179]: «Non
sia lecito a persona alcuna far parentado con signori, caporali, ed
altri principali dell'isola, così di qua come di là de' monti senza la
solita licenza». La licenza naturalmente non si dava, se potesse
dispiacere al capo della casa con cui si volea stringere il parentado.
Più umano l'editto di Rothari, pone soltanto per condizione che la
fanciulla non sia una schiava, la quale il padrone non poteva sposare,
se prima non l'avea messa in libertà[180].

Non potendosi, col progresso de' tempi e con la civiltà, proibir
sempre e per tutte le nozze fra gente di condizione diversa, si volle
almeno bandire dalle nozze coi cittadini il forestiero. Già i Romani
proscrivevano da ogni connubio con i cittadini colui che non godeva
della romana cittadinanza[181]; ma, quando la legge è troppo stretta,
l'uso l'allarga da sè ed allargata la fa ricomparire, e a suo tempo
riconoscere, sotto la forma di nuova legge; così si spiega che
Valentiniano e Valente abbiano per legge escluso dal connubio coi
Romani i soli barbari non appartenenti alle provincie dell'impero;
finchè i barbari, così detti, arrivarono da sè e si misero in casa
nostra e la fecero casa loro, e disposero de' connubi a modo e usanza
loro.

Ma l'amor del campanile cionondimeno è rimasto in Italia e le mamme
nostre continuano ad aver paura di forestieri e forestiere. Nella
valle d'Andorno, le madri dicono alle figliuole che _le piante
forestiere lassù non fanno buon frutto_, e hanno un proverbio loro che
dice: _alle veglie ed ai balli mai sotto il ponte della Balma_. Ora
questo ponte è al fine della valle, e vogliono significare con ciò,
che vi è pericolo a passarlo o a lasciarlo passare; il che non toglie
tuttavia che l'accolgano bene e direi quasi cavallerescamente, quando
un forestiero arriva. Il modo è questo, secondo una descrizione che mi
venne favorita dalla gentilezza del compianto Mons. Losana vescovo di
Biella. «Ad un'ora di notte veste lo sposo gli abiti di _mezza festa_,
si caccia un pistolone nella saccoccia, e sotto l'ascella, e solo od
anche accompagnato da qualche coetaneo, si dirige verso il Cantone
dove spera trovar corrispondenza d'amore. Giunto alle prime case,
spara un colpo, segnale alle veglie, che vi arrivano amorosi.
Immantinente i giovani del paese escono ad incontrarlo e trovatolo in
abito di etichetta coll'indispensabile cappello, si fanno rimettere
l'arma e l'introducono in quante veglie egli desidera, nè più
l'abbandonano finchè chiegga esso di ritornare a casa. Allora
l'accompagnano sino al luogo dove l'hanno trovato e restituitagli la
pistola e fattegli alcune cortesie, lo lasciano andare. Nelle notti
susseguenti, ritornando, lo stesso segnale, la stessa accoglienza, la
stessa compagnia finchè l'amoroso non sia fidanzato».

In Toscana, un proverbio dice: _moglie e buoi de' paesi tuoi_, e uno
stornello canta:

    Pampani e uva
    E la mia mamma sempre lo diceva,
    L'amor del forestiero poco dura.

E fanno eco a queste popolari sentenze, i rigorosi divieti presso i
nostri Statuti comunali di sposar gente forestiera[182].

Ora, in Italia, pur troppo, forestiero non vuol dire uomo d'altra
nazione, ma d'altro campanile; sì che, restringendosi sempre più i
limiti de' connubii possibili, non è meraviglia che lo stesso
sentimento d'orgoglio, d'indipendenza, d'egoismo, abbia portato,
presso certi popoli, l'uso delle nozze tra i parenti, anche tra i più
stretti.

In Toscana, quando due non si possono mettere d'accordo dicono: _Fra
me e te siamo parenti, non ci si può pigliare_. Il proverbio va dietro
il Diritto romano, che escludeva il connubio fra ascendenti e
discendenti e fra parenti collaterali fino al settimo grado[183].

Ma de' più solleciti a violarlo furono per l'appunto imperatori
romani. È celebre la risposta che la matrigna di Antonino Caracalla
diede al figliastro, che l'ammirava ignuda[184]: detto e fatto
scelleratissimi, che la legge avrebbe puniti, se non si chiamava col
nome poco onesto di Augusto l'iniquo incestuoso; poichè di Augusto,
Caligola si compiaceva narrare che il suo incesto con la figlia Giulia
avea dato il giorno alla madre di lui, mostro. Nè potè valere a
Claudio il suo espediente, per sottrarsi ad ogni biasimo, quando
sposata la propria nipote Agrippina, diede a tutti il permesso di fare
il medesimo; egli non riuscì a trovare altri imitatori all'infuori di
due suoi adepti; ed apparve così alla storia, come uno stupido
violator di leggi.

In Grecia le nozze erano solo vietate fra ascendenti e discendenti;
non tra collaterali; quindi «non fu cosa turpe, come scriveva Emilio
Probo nel proemio al suo libro[185], non fu cosa turpe a Cimone, sommo
personaggio ateniese, l'avere per moglie una sua sorella germana; ma
ciò, per gli usi nostri, è delitto»; e Caligola che, presso i Romani
stupra una dopo le altre tutte le sue sorelle, credo nove, riesce una
mostruosa eccezione. E Alcibiade è un'altra mostruosa eccezione presso
i Greci, siccome quello che dormì con la propria figlia[186]; egli
vuole, com'è noto, far parlare ad ogni costo di sè; ed è con questo
intendimento ancora ch'egli, secondo Ateneo, sale sul talamo del re di
Sparta, desideroso che si finisca di vantare i re di Sparta come
discesi da Ercole, e si incominci col dire che discendono da
Alcibiade. Ma ciò ch'era licenza, abuso, delitto per Alcibiade in
Grecia, in Persia avea religiosa consacrazione. Più il matrimonio era
fatto tra persone intime e migliore si riconosceva. Il Vispered[187]
lo dice esplicito: «Io amo quelli che sono sposati con parenti»; e se
i parenti erano padre e figlia, madre e figlio, meglio; il matrimonio
riusciva privilegiato.

Devoti alle antiche tradizioni, anche gli odierni Parsi riconoscono
tali matrimoni come gli ottimi.


NOTE:

[177] _Lalita Vistàra_, tradotto sopra la versione tibetana dal
professore Foucaux.

[178] VIII, 21.

[179] _Statuti Criminali dell'isola di Corsica._ Lione, 1843.

[180] Art. 222. _Edicta regum Langobardorum_, ed. Baudi di Vesme «_Si
quis ancillam suam propriam matrimoniare voluerit ad uxorem, sit ei
licentiam; tamen deveat eam libera thingare, etc._»

[181] Pure furono sempre vietati dalla legge romana connubii fra
patrizii, e, non che schiavi e schiave, liberti o liberte o figli di
liberti e liberte, e specialmente istrioni. La legge su questo punto
era tanto severa, che se la figlia di un senatore sposava un
libertino, il padre veniva espulso dal Senato. E presso Paulus
abbiamo: «_Qui senator est, quive filius, neposve ex filio, proneposve
ex filio nato, cujus eorum est, erit; ne quis eorum sponsam, uxoremve,
sciens, dolo malo habeto libertinam; aut eam quæ ipsa, cujusve pater
materve artem ludicram facit, fecerit, etc._»

[182] Seneca ha, nel lib. IV _De Benefic._ «_Promisi tibi filiam in
matrimonium; postea peregrinus apparuisti. Non est mihi cum extraneo
connubium._» E Macrobio, nel primo de' _Saturnali_: «_peregrinis nulla
cum Romanis necessitudo._» L'avere sposata Cleopatra e Berenice,
straniere, fece gran torto, presso i Romani, al triumviro Antonio e a
Tito imperatore.

[183] Quelli di Gallese almeno ne adducevano una ragione scusabile; si
temeva che l'ingresso di sconosciuti nella città, per via di
matrimonio, vi portasse canaglia. Così, nelle _Constitutiones_ di
Ancona, si richiedeva, perchè il forestiero potesse pigliar moglie
nella città, ch'egli vi dimorasse almeno da due anni; il che viene
quanto a dire ch'egli vi fosse sufficientemente conosciuto.

[184] Elio Spartiano, presso gli _Scriptores Historiae Augustae_, ed.
Th. Vallaurius. «_Interest scire quemadmodum novercam suam Antoninus
duxisse dicatur; quæ cum esset pulcherrima et quasi per negligentiam
se maxima corporis parte nudasset, dixissetque Antoninus_: vellem si
liceret, _respondisse fertur_: si libet licet. _An nescis te
imperatorem esse et leges dare non accipere? Quo audito, furor
inconditus ad effectum criminis roboratus est; nuptiasque eas
celebravit, etc._»

[185] _De vita excellentium imperatorum_: «_Neque enim Cimoni fuit
turpe, Atheniensum summo viro, sororem germanam in matrimonio habere.
At id quidem nostris moribus nefas habetur._»

[186] Il caso nefando è riferito così dall'oratore Lisia, presso
Ateneo (XII, 16): «Navigando insieme nell'Ellesponto Assioco e
Alcibiade, in Abido, menarono in comune due mogli, Medonziade e
Xinocepe. Quindi essendo loro nata una figlia, nè sapendo essi se da
Assioco o da Alcibiade, come fu in età da marito, dormirono pure con
essa, con la quale se usava Alcibiade diceva essere dessa figlia di
Assioco, se Assioco, di Alcibiade.»

[187] III, 18.




XIII.

Come la fanciulla si domanda.

Dove la scelta non è libera tra gli sposi, dove non si celebra il
matrimonio, come dicono nell'India, _alla maniera de' gandharvi_[188],
dove insomma interviene l'autorità de' parenti e la festa non è
solamente della giovine coppia, ma più forse delle loro rispettive
famiglie, ha importanza la cerimonia della chiesta nuziale.

Conosciamo già l'uso che corre in Sardegna; in generale, l'uso
italiano è questo, che dapprima si manda innanzi un terzo per
esplorare se non vi sia pericolo di rifiuto; quindi muove il padre
stesso dello sposo a fare la domanda; in Sicilia, come appare dai
canti popolari e dalle informazioni del Pitrè, assume piuttosto un
tale ufficio la madre.

Abbiamo, di fatto, un canto siciliano che dice:

    — Arsira[189] me' matruzza[190] mi spiau[191]
    E mi dissi unni[192] vai, figghiuzzu miu?

    — Matruzza, unni la zita mi nni vaju[193]
    Ca cc'è 'na bedda[194] di geniu miu.

    — Fighiuzzu, 'nsignamillu[195] ca cci vaju
    Quantu tanticchia[196] mi nni preju iu[197]

    — Vossia[198], cci dici; senziu nun haju[199]
    Pinsannu ad idda di l'occhi nun viju[200].

In Sicilia, e per lo più anche negli altri paesi, il giorno medesimo
della chiesta in cui si trattano gli affari, si fa eziandio il
puntamento, ossia si fissa il giorno delle nozze. Che il medesimo a
Roma si facesse lo argomento da questo brano di Terenzio[201]: «Mosso
da tal fama Cremete se ne venne a me spontaneo, per dare a mio figlio
in moglie l'unica sua figlia immensamente dotata. Mi piacque; feci la
promessa; si fermò questo giorno alle nozze.» In questa prima
cerimonia, quando le parti si trovano d'accordo, gli sposi si danno la
mano; e l'aver compiuto un tale atto è un primo e forte legame, come
lo era per gl'Indiani[202]. Il padre della Tancia al cittadino Pietro
Belfiore, dice:

    La v'ha data la man, l'è obbrigata
    Non ci bisogna su nè sal nè olio[203]

Ma Cecco osserva, nell'atto quinto della commedia, come quello che
conchiude è l'aver dato l'anello e detto in chiesa. Entrambi gli usi
sono assai popolari e ordinariamente vanno insieme; ma fra il
toccamano e il dare l'anello quello che, nella credenza comune, sembra
legar più è l'aver dato l'anello della promessa, chiamato dai Latini
_anulus pronubus_, diverso da quello che si dà ora in chiesa dal prete
quando benedice le nozze omai combinate e non più possibili a rompersi
senza grave scandalo. L'anello della promessa è un pegno di unione
futura; l'anello che si dà in chiesa è simbolo dell'unione che si fa.
L'uso dell'_anulus pronubus_ è generale in Italia, dato «o per segno
di mutuo affetto, o piuttosto affinchè per quel pegno i cuori si
leghino[204]». Secondo il Diritto romano, tuttavia l'_anulus pronubus_
non è ancora vincolo legale di matrimonio[205]; lo è invece pel
diritto visigotico e longobardico[206], e più poi ne' nostri canti
popolari, uno de' quali dice così:

    Oh! guarda che bel fior che ha quel roso!
      M'è stato detto, amor, che siete sposo.
      Se siate sposo ancora non lo so;
      Ancora siete a tempo a dir di no.
      Se siete sposo ancor non lo so io;
      Ancora siete a tempo a dirgli addio.
      Quando vi vederò l'anello in dito
      Allor ci piglierò pena e partito.
      Quando vi vederò l'anello d'oro,
      Allor ci piglierò partito e duolo[207].

Ma, checchè ne dica il canto popolare, l'anello non è sempre d'oro;
anzi nell'Arpinate e a Fenestrelle è sempre d'argento e a Roma, al
tempo di Plinio, era solamente di ferro. Mi piace infine notare come
nell'agro Tuderte e in qualche altro luogo d'Italia che ora non mi
rammento, chiamano questo anello nuziale _la fede_, e nel Veneto, _la
vera_; ora _vera_ è parola slava che vale precisamente _la fede_.

L'anello è dato, per lo più, direttamente dallo sposo alla sposa; ma
talora può essere o mandato da esso come nel caso di Ottone I con
Adelaide[208], o dato dal principe, in nome dello sposo ch'egli elegge
alla sposa, come ne abbiamo un caso presso il Bandello[209], o fatto
dare, come ci occorre presso il Doni[210]. Nell'India era una vecchia
parente che metteva in dito ai due sposi un anello di ferro[211]. Tra
principi si trova pure il caso in cui la fanciulla per ordine paterno
si fidanzi per mezzo di un anello, che ella manda allo sposo
destinato; e un tale invio, se non la obbliga legalmente, la stringe
pur tanto che ritraendosi ella possa provocare un _casus belli_[212].

L'anello adunque veramente impegna; è un forte impegno morale che ne
vale uno legale; si può scherzare con altro, ma coll'anello della
promessa, no; esso è serio per chi lo dà e per chi lo riceve; al qual
proposito mi piace rilevare, da un eccellente scritto di Dora
d'Istria[213], l'uso che la dotta ed elegante scrittrice ha potuto
osservare tra i Serbi: «I _pesma_ sembrano avere inteso a rendere
popolari certi assiomi che possono aiutare le fanciulle a distinguere
i serii amatori da quelli che presumerebbero abusare della loro
semplicità. Come pegno di amore, si dà una mela; come profumo, si dà
il basilico; ma l'anello si dà soltanto agli sponsali. In tutte le
tradizioni orientali, la mela vien considerata come un simbolo di
seduzione. Una mela sedusse Eva, come Atalanta, e per ottenerla dalle
mani di Paride, Hera, il tipo della matrona ellenica, e Athene, la
vergine austera, consentirono a mostrarsi ignude come Afrodite nel
cospetto di un pastor frigio. Una fanciulla serba più prudente che non
fosse l'Eva della Genesi, si affretta a _gettar sul naso_ di Mirko la
mela ch'egli le offrì: «Io non ti voglio nè la tua mela», grida ella
irritata. La sorella di Jovan, non meno corrucciata, manda lungi col
piede la mela che Stoiano vuol farle accettare; ma colei che più
risoluta sdegna un tal pegno di amore indegno di lei, dolcemente
sorride sì tosto ch'ella scorge come nelle mani di Mirko risplende
l'anello d'oro, l'anello della promessa.»

Ora, se non fosse indiscreto, vorrei domandare a me stesso di che sia
in origine simbolo l'anello nuziale; mi contenterò invece soltanto di
osservare come alle vedove che si rimaritano, il secondo marito non
usa più offrire l'anello.

Nell'India antica, secondo i _sùtra_, i due messaggieri d'amore,
lasciata la casa dello sposo con le benedizioni di lui, e fiori e
frutti, andavano soli alla casa della sposa, si annunziavano al padre,
e in presenza di tutti i parenti, esposto prima il loro mandato,
scrivevano la genealogia, le virtù e gli averi dello sposo e
domandavano la sposa, stando seduti verso occidente, mentre i parenti
erano rivolti ad oriente, ossia verso il sole nascente, il primo, il
più bello e il più ricco degli sposi. Ove si cada d'accordo, i
messaggieri toccano una coppa piena di fiori, grano, frutti ed oro; la
stessa coppa veniva quindi posta sul capo della sposa, come augurio di
fecondità. Recitata qualche formola, lo suocero riceveva lo sposo, lo
faceva sedere sopra l'erba _kuça_ e gli dava a bere latte con miele;
lo sposo presentava quindi i suoi primi doni alla sposa.

Nell'India odierna, quando un giovine, compiuti i suoi studi,
manifesta il proprio desiderio di pigliar moglie, il padre di lui
elegge un giorno propizio, appresta i doni e si avvia con essi alla
casa della sposa. Il padre fa la promessa e presenta i doni; il padre
della sposa, prima di rispondere, tenta gli augurii; e, ove egli
consenta, in mezzo a molte cerimonie si fanno le promesse e si fissa
il giorno solenne per le nozze. Ma fra i Bràhmani corre ancora
quest'altro uso cerimonioso. Dovendo il giovine, per le nozze,
purificarsi d'ogni colpa, la purificazione egli compie per mezzo di
alcun dono cospicuo, fatto a qualche sant'uomo della casta. Come
penitenza poi, egli assume un sacro pellegrinaggio alla Gangà.
L'apparato del viaggio si fornisce in tutto punto, e il giovine
fidanzato si mette in via; ma com'egli è appena giunto fuor della
città o del villaggio, incontra lo suocero suo, che gli domanda ove
sia diretto, e, saputolo, gli offre la figliuola in matrimonio, pur
ch'egli desista dal viaggio; naturalmente, il finto pellegrino desiste
e si sollecitano le nozze.

Nelle leggi della Germania settentrionale, una delle formole per le
quali si facevano gli sponsali era questa: «Io sposo a te la figlia
mia per l'onore e pel matrimonio e per la metà del letto, per la
serratura e per le chiavi»[214], intendendosi con ciò che il
matrimonio dovesse riuscire onorato e che la moglie, oltre alla
partecipazione del toro maritale, dovesse assumere il dominio della
casa.

In Russia (governo di Mosca), per la domanda nuziale, muove un parente
dello sposo e picchia ad una delle finestre della casa dove la sposa
abita. Il padre della sposa gli domanda: «Chi siete voi?» Il
forestiero risponde: «Sono un mercante di passaggio ed ho buona merce,
se voi la volete lasciar entrare.» Il padre lo fa entrare, e si
tratta; la fanciulla origlia intanto dalla stanza vicina; se i due
contraenti si mettono d'accordo e combinano le nozze, la fanciulla
incomincia a levare alti lamenti ed a piangere. — Nel governo di Tver,
dopo il consenso degli sposi, incominciano tra i parenti le
trattative, che si fanno nel modo seguente: il padre dello sposo si
reca in visita presso quello della sposa; ma innanzi di partire, come
è l'uso russo, prima d'intraprendere qualunque affare d'importanza, si
siede e prega Dio. Presi quindi con sè i doni, s'avvia alla casa della
sposa, ove giunto, i due suoceri ripiegano in su un lembo della loro
pelliccia[215], e il padre dello sposo dice: «Quello che hai
immaginato, facciamolo; battiamo le mani». Allora la palma dell'uno
batte su quella dell'altro, e un tale atto in Russia si chiama il
_battimano_; i Toscani, come l'abbiamo veduto di sopra, lo chiamano il
_toccamano_; egli è che veramente i Russi battono ove i Toscani
solamente toccano; ma chi assistette alle trattative fra contadini di
altre parti d'Italia avrà pure osservato come spesso il suggello de'
loro contratti sia un vero _battimano_. Fatto il _battimano_, i
contadini russi aggiungono: «Dio ci permetta di vivere amici e di
visitarci gli uni e gli altri, di mangiare pane e sale insieme, di
modo che la buona gente ci invidii.» I nostri contratti finiscono in
bere; così i due suoceri russi, terminati gli accordi, si scambiano,
oltre ai doni, vino e birra. Si beve, ed in quel punto si dice in
Russia, che _la sposa è bevuta_, ossia ch'ella è fatta. Finalmente il
padre dello sposo si congeda dicendo: «avete voi cavalli per portare
via la sposa? Se non ne avete voi, manderemo i nostri a prendere la
principessa»[216]. Il padre della sposa risponde: «Io stesso la
condurrò; non vi recherò codesto disturbo». Alla sua volta, la madre
della sposa presenta i suoi doni per lo sposo e pel mandatario,
dicendo: «ricevete, signor mandatario, questo per le pene vostre, per
averci dato un erede, e questo per il principe[217]: un fazzoletto ed
un asciugamano, perchè veda il lavoro della sposa[218]». Dopo di ciò,
il mandatario si alza dal proprio posto, ed il padre della sposa
piglia il pasticcietto (_pirog_), preparato per l'occasione, col lembo
diritto della pelliccia e lo passa nel lembo diritto della pelliccia
del padre dello sposo, il quale, appena ricevutolo, corre, con quanta
più prestezza può, verso la propria dimora, senza toccare con la mano
il pasticcietto. A una tal forma di chiesta nuziale si riferisce il
seguente canto popolare del distretto di Tarszok (governo di Tver),
nel quale la sposa destinata dai parenti si circonda, come paurosa, a
difesa, delle sue dilette compagne, dei _cigni_, secondo la sua
poetica immagine, e dice:

    Tu, mio sostentatore padre,
    Non biasimarmi, non metterti in collera,
    Mio sostentatore padre,
    Se io ho condotto qua la schiera de' cigni,
    Le mie care compagne.
    Tu, mia carissima compagna N. N.,
    Avvicinati a me, alla malinconia amara,
    Aiutami a sopportare la mia tristezza.
    Voi, mie care compagne,
    Siete senza pietà;
    Forse i vostri visi sono di carta,
    Le ardenti lacrime di perla,
    I cuori più duri della pietra.
    Tu, mio sostentatore padre,
    E tu, mia cara madre,
    Non battete delle mani[219],
    Nè il lembo contro il lembo[220].
    Non impegnarmi, sostentatore padre,
    Nè tu mia propria madre
    Con impegni forti,
    Forti, eterni.


NOTE:

[188] Nella leggenda di Çakuntalâ presso il _Mahâbhârata_ sono
indicate otto maniere di matrimonii indiani, quello ad uso brâhmanico
(brâhmah), quello ad uso degli dêi (dâivas), quello ad uso dei
sapienti rishi (ârshas), quello a modo di Prâgèapati, cioè fatto col
solo intento di ottener prole (prâg'âpatyas), quello ad uso dei
demonii celesti (âsurah), quello ad uso dei musici, ballerini ed
angeli celesti, cioè il matrimonio per amore, per inclinazione, il
matrimonio gandharvico (gândharvah), quello ad uso dei rakshasi o
mostri rapitori, cioè il matrimonio fatto col rapimento della sposa
(râkshas), e infine il matrimonio a uso de' mostruosi selvaggi
antropofagi _piçâc'i_ (_pâiçâc'as_). Al guerriero erano leciti il
matrimonio per amore e il matrimonio per rapimento; i matrimonii a uso
de' demonii e de' piçâc'i, ossia la sola congiunzione carnale fatta
per violenza o per sorpresa non erano leciti ad alcuno, od al più alle
infime caste sociali.

[189] «Ieri a sera.»

[190] «La mia mammina.»

[191] «Mi osservò», ma come chi vuole interrogare.

[192] «Ove.»

[193] «Io ci vado.»

[194] «Bella.»

[195] «Guidamici, indicamelo.»

[196] «Un tantino.»

[197] «Io ne godo.»

[198] «Vossignoria.»

[199] «Non ho senso, son fuori di me.»

[200] «Non vedo.»

[201] Andria:

    _Hac fama impulsus, Chremes_
    _Ultro ad me venit, unicam gnatam suam_
    _Cum dote summa filio uxorem ut daret._
    _Placuit, despondi; hic nuptiis dictus est dies._

Propriamente, era il padre della ragazza o _sponsa sperata_ quello che
_spondebat_; il giovine o _sponsus speratus_ dal padre suo
_stipulabatur_.

[202] Cfr. i matrimonii di Devayánì e di Draupadì, presso il
_Mâhabhârata_, I, 3379, 3380, 7341.

[203] Buonarroti, _Tancia_, atto 4.º, scena 4ª. E un canto popolare
toscano, presso il Tigri:

    Saprai pur, bello, che legati siamo,
    E sposar tu non puoi altra persona.
    Colla man destra femmo il toccamano,
    E colla lingua ci demmo parola.
    Se tu con altra in Chiesa ti dirai,
    Le tue pubblicazion fermato avrai.

Secondo la _Sporta_ del Gelli (scena 6.ª, atto 5.º), basta la stretta
di mano fra il suocero e il genero:

      _Franzino_: «Siate testimoni, spettatori; ponete su la
      mano.»

      _Ghirigoro_: «Eccola.»

      _Franzino_: «Padrone, ponete su la vostra.»

      _Alamanno_: «Perchè? Eccola.»

      _Franzino_: «Buon pro vi faccia a tuttaddua; la Fiammetta
      vostra figliuola è moglie qui di Alamanno mio padrone.»

[204] Isidorus Hisp., lib. 2. De Divin. Offic., cap. 15: «_Quod in
primis nuptiis, anulus a sponso sponsæ datur, sit nimirum vel propter
mutuæ dilectionis signum, vel propter id magis, ut eodem pignore eorum
corda jungantur._»

[205] «_Anuli subarratio non est de substantia matrimonii, sed pro
signo et pro quadam investitura._» Cfr. Monterenzio, negli scolii
delle _Sanctionum et Provisionum inclitæ civitatis studiorumque matris
Bononiæ_. Bologna, 1569, t. 2.º

[206] Lib. 3, tit. I. Cfr. BARONIUS, Ann. 58, num. 51 et
seg. — L'editto di Liutprando, art. 30: «_Si quiscumque sæcularis
parentem nostram saecularem disponsat cum solo anulo, eam subarrat et
suam facit._»

[207] E un altro canto popolare toscano:

    Dissi: Quell'uomo, datemi un anello,
    Che c'è me' pa' che mi vuol maritare,
    E mi vuol dare a un giovan di castello,
    Io voglio un giovanin che sia 'l più bello.

[208] Per mezzo di un ambasciatore; così agli ambasciatori del _re di
pagania d'oltremare_, la principessa Orsola di Ungheria, nella
Leggenda di questa santa, presso il Del Lungo, dice: «ed allora
compieremo il matrimonio e la convenzione carnale; e al quale se voi
siete mandati a ciò e se voi avete balìa aiutoria, per cagione di
compiere tutto lo suo intendimento, datemi l'anello per nome del
figliuolo di messere lo re d'Oltremare.»

[209] Nella novella della Gualdrada, ove all'onesta fanciulla Ottone
III consegna l'anello della promessa in nome di Guido, lo sposo che le
destina.

[210] _Novella ventesimaprima_, ove si ricorda la sola buona azione di
che abbia forse meritato lode in sua vita il duca Alessandro de'
Medici. Udito come due cortigiani avevano tradito una povera
fanciulla, egli si reca presso la medesima in compagnia di loro e
«cavatosi un ricco anello di dito, lo porge a colui che promesso aveva
di prenderla per donna e disse: «sposala.» In Francia, in simili casi,
colui che era obbligato a sposare, dovea ricevere invece di un anello
metallico, per segno d'infamia, un anello di paglia. La paglia ha un
originario significato fallico. Cfr. CHÉRUEL, _Dictionnaire historique
des institutions, moeurs et coutumes de la France_.

[211] Cfr. WEBER. _Op. cit._

[212] Io ricordo il caso di Maria di Borgogna, impegnata per tal modo
col duca Massimiliano d'Austria, riferito nelle Memorie del Commines,
Cologne, 1615, p. 507, 508: «Ainsi d'aucuns commencérent à pratiquer
le mariage du fils de l'Empereur, à present Roi des Romains: dont
autresfois auoit esté paroles entre l'Empereur et le duc Charles, et
la chose accordée entre eux deux. Si auoit l'Empereur une lettre faite
de la main de la dite Damoiselle, du commandement de son Père et un
anneau, où il y avoit un diamant.»

[213] _La nationalité Serbe d'après les chants populaires._

[214] «_Despondeo tibi filiam meam in honorem et uxorem et dimidium
lectum, in seras et claves._» Presso Stiernhoek, citato dal
Mittermaier, _Grundsätze des gemeinen deutschen Privatrechts_.

[215] Un simile uso viveva tra i Romani, quando si trattava dai loro
ambasciatori per la pace; un lembo ripiegato della toga significava
pace: disteso, invece, guerra.

[216] Ossia la sposa; cfr., nel secondo libro, il capitolo che tratta
degli _Sposi incoronati_.

[217] Lo sposo; come sopra.

[218] Tali fazzoletti e asciugamani sogliono essere riccamente
ricamati in rosso.

[219] Cioè, «non fate il battimano.»

[220] Cioè, non avvicinate i due lembi delle pelliccie ripiegati.




XIV.

La sposa si accaparra.


L'anello pronubo è la prima delle caparre; ma altre ordinariamente
l'accompagnano anco presso i Romani, come appare evidente da un passo
di Giulio Capitolino, tra gli _Scriptores Historiæ Augustæ_[221].
L'uso italiano le ha continuate non contraddetto dal Diritto
longobardico, la cui _meta_ era una vera caparra[222]. La caparra in
danaro o _strenna_ (come la chiamano nel Canavese e nel Biellese) che
lo sposo dà, in Piemonte, alla sposa, non eccede mai la somma di lire
cinquanta[223]; se le nozze si guastano, per causa dello sposo egli
perde la sua caparra; se, per causa della sposa, la caparra viene
restituita a colui che la diede, raddoppiata talora, come usa nel
contado di Pinerolo ed anche nell'Osimano. La caparra si dà
generalmente il dì delle promesse, ossia, come dicono nel Canavese, il
giorno in cui si va a baciare la sposa, poichè da quel giorno
veramente i parenti dello sposo la riconoscono con un bacio. Ma non
sempre la sposa accetta la caparra in danaro, a molte fanciulle
sembrando offesa quel pegno; o se, come nell'Abruzzo[224],
l'accettano, esse hanno cura di levare, all'unica moneta che
acconsentono di ricevere, il valore di moneta; perciò, bucatala, se
l'appendono al collo ad uso medaglia, quale pegno di fede promessa.

È ancora una specie di caparra la cerimonia nuziale del governo di
Tver, in Russia, che si chiama _bere la beltà della ragazza_. In una
bottiglia di acquavite si mette un'erba detta _del diavolo_; la si
orna di nastri e candelotti ed il padre dello sposo deve riscattare
questo diavolo per mezzo di cinque kapeika[225]. A tale offerta gli si
dice: «La nostra principessa[226] non vale solo questo;» allora il
mandatario aggiunge ancora; gli si ripete il medesimo, ed egli sempre
aggiunge, finchè la somma non sia arrivata fino a cinquanta
_kapeika_[227].


NOTE:

[221] Vi si parla di Massimino Giuniore: «_Desponsata illi erat Junia
Fadilla, proneptis Antonini; quam postea accepit Toxotius eiusdem
familiae senator, qui periit post præturam, cuius etiam poemata
exstant. Manserunt autem apud eam arrhæ regiæ, quæ tales (ut Junius
Cordus loquitur, harum rerum perscrutator) fuisse dicuntur monolium de
albis novem, reticulum de prasinis undecim, dextrocherium cum costula
de hyacinthis quatuor, præter vestes auratas et omnes regias,
ceteraque insignia sponsalium._»

Nelle _Petri Excerptiones_ poi trovo questo precetto: «_Si quis uxorem
ducere aliquam voluerit mulierem et in tempore sponsalium aliquid ei
arrharum nomine, causa futuri matrimonii, dederit, veluti anulum,
monile, pelles vel aliud simile, si per mulierem steterit, quominus
matrimonium sequatur, nisi justa causa impediat, reddat arrhas in
duplum, vel etiam in quadruplum, si forte ita pactum fuerit inter eos.
Sin vero per virum steterit, nisi justa causa interveniat, tunc arrhas
amittat, vel si pactus est, quadruplum._»

[222] Cfr. _Glossarium Cavense_, citato dal Du Cange sotto la voce
META.

[223] Nella descrizione che ci fa Jacopo Salviati delle nozze di
Bernardo Rucellai con Nannina de' Medici, la caparra o _mancia_ che lo
sposo dà alla sposa appare di fiorini 100 larghi e mani 1000 di
grossoni.

[224] Abruzzo Ultra I.

[225] Venti centesimi.

[226] Intendi, sposa.

[227] Due lire italiane.




XV.

Ricambi di doni nuziali.


Le nozze non son fatte per gli avari; si dà e si riceve in esse con
allegra spensieratezza, e nessuno tien conto di quello che vi ha
speso. Si mangia e si beve in casa altrui; si dà da mangiare e da bere
in casa propria; è sempre la stessa abbondanza; le economie verranno
poi. In Toscana il popolo si burla di chi _fa le nozze col baccalà_,
per indicare che le sue nozze furono meschine, senza confetti, senza
regali, senza feste. I doni, per augurio di fecondità volano per
tutte le parti; oltre agli sposi, ne hanno gli stretti parenti, i
convitati, i compagni, le compagne; ma in tutti è gara di render più
che non si è ricevuto. Riesce difficile pertanto tener conto esatto di
tutti i doni che sogliono farsi nelle nozze; ma importa il sapere di
qual sorta particolarmente siano, ed in qual modo particolarmente si
facciano.

I cibi, fra i doni, non contano, tanto più ch'essi ci daranno
occasione di un articoletto speciale, come saremo, nel secondo libro
di quest'operetta, a banchettar con gli sposi. Ma conterà bene il dono
d'una vacca che lo sposo indiano faceva alla sposa e al prete
maestro[228], e il dono germanico della stessa vacca fatto, ai tempi
di Tacito, dallo sposo alla sposa[229]; importerà il dono d'una
camicia che la sposa indiana[230] tesseva e cuciva pel dì delle nozze
allo sposo, certo, come la sposa russa, _affinchè il principe_[231]
vedesse il lavoro della sposa; e il dono è popolare a quasi tutto
l'uso indo-europeo[232]; un canto illirico[233] ricorda, fra gli
altri doni della sposa allo sposo, una elegante camicia che non era
stata nè filata nè tessuta, ma che la fanciulla stessa (figlia del
doge di Venezia) aveva per tre anni, giorno e notte, con le proprie
mani, lavorata e contesta d'oro finissimo. Io cito, fra gli altri
luoghi d'Italia, la Liguria, il Piemonte, il Milanese, il Pesarese e
il Perugino, ove la fanciulla mette gran cura a ben cucire la camicia
ch'ella regala allo sposo; nell'Arpinate poi, nell'Abruzzo Teramano e
presso il Lago Maggiore, la sposa non regala solamente d'una camicia
lo sposo, ma quanti parenti maschi si trovano nella casa di lui; nel
Pistoiese, oltre lo sposo, si regalano della camicia i due paraninfi
detti _scozzoni_.

In molti luoghi d'Italia, lo sposo veste a nuovo, per intiero, la
sposa, per quanto ne deve al di fuori apparire; in altri, una sola
parte del vestiario vien regalata. In alcuni paesi del Tarentino, a
Gallarate e Turbigo di Lombardia, a Cossato-Biellese e a Palermo,
trovo indicate particolarmente le scarpe come dono nuziale; il che mi
richiama all'uso germanico, per cui lo sposo diventa padrone della
sposa, mettendole un nuovo paio di scarpe; ed al russo, che fa mandare
le scarpe alla sposa sopra un piatto, certo, affinchè, pur nel toccare
per la prima volta la soglia maritale, la sposa appaia intatta, per la
stessa ragione per cui la sposa romana nell'entrare in casa dello
sposo non dovea toccarne coi piedi la soglia. In altri luoghi
finalmente, come per esempio a Carpignano in Lombardia, si regalano
solo oggetti da lavoro, cioè un coltellino, un agoraio, un par di
forbici e un ditale; o, come nel Pesarese, fra poveri, una rocca o
conocchia lavorata e ornata. Questi ultimi usi confermano gli antichi
romani del _camillus_ che portava gli utensili della donna, e della
conocchia apprestata che accompagnava la sposa[234]. Il medesimo uso
romano della conocchia nuziale, si mantiene ancora nel Monferrato
Albese, a Monte Crestese nell'Ossola, nella valle d'Andorno
(Biellese), in Sardegna, in Corsica, come rilevo da un canto popolare
côrso[235], il quale dice:

    Quando andereti sposata
    Purtereti li frineri;

e in Toscana ove un canto popolare satirico, che somiglia ad una
novella, motteggia così la donna che non sa filare:

    La bella donna che ha perso la rocca!
    E tutto il lunedì la va cercando;
    Il martedì la trova mezza rotta,
    Mercoledì la porta rassettando,
    Il giovedì le pettina la stoppa,
    Il venerdì la va inconocchiando,
    Il sabato si liscia un po' la testa,
    Domenica non fila perch'è festa.

Che la conocchia poi sia pure indispensabile compagna della fanciulla
tedesca che va a marito lo raccolgo da un canto popolare che, fra i
Tedeschi, dice:

    Riceve il miglior marito,
    Quella che sa meglio filare[236].

Un altro de' doni nuziali più caratteristici, è il _cinto_, _cingolo_,
_centurino_ o _cintone_, o _nastro_, o _zona_ che si voglia
addomandare, onde le nostre spose si ricingono la vita mentre vanno
pomposamente vestite al tempio.

Talora, invece del semplice nastro, le spose portano un grembiale;
ond'è, che fra i doni nuziali, ora troviamo un nastro, ora un
grembiule, e che le espressioni _solvere zonam_ e _sciogliere_ o _far
cadere il grembiule_ valgono il medesimo.

Il Symes[237], sullo scorcio del secolo passato, notava
nell'Indo-Cina, fra gli altri doni nuziali alla sposa quello di tre
_tubbeck_ o cinture. E la cintura non mancava alle spose indiane,
greche, romane[238], celtiche; ma forse l'avevano in proprio; che, in
Francia, invece, fosse consueto dono dello sposo, lo si può supporre
dal _Jeu de Robin et de Marion_ nella pastorale di _Adam de la
Hale_[239]. È nota la virtù attribuita dalla leggenda germanica alla
cintura delle fanciulle. Brunilde, finchè questa non si scioglie, è
prodigiosa; caduta questa, riesce una donna come le altre[240]. E alla
cintura nuziale allude pure un canto popolare dell'Estonia, ove la
leggendaria _Salma_ va dicendo allo sposo da lei eletto: «Caro
giovine, caro fidanzato, tu m'hai dato il tempo di crescere, dammi
ancora quello di vestirmi. L'orfanella si veste con fatica; essa è
lenta, la povera, a cingersi _la cintura_[241].»

Meno importanti i doni della sposa allo sposo, e meno significativi:
così non credo che la cintura a fil d'argento e perle tessuta dalla
sposa di Zante[242], secondo il canto popolare, allo sposo, abbia un
simbolo speciale[243]. La camicia vedemmo già per qual desiderio di
raccomandarsi la sposa regali al suo fidanzato; e d'altri doni molto
caratteristici che si facciano allo sposo io non so; nè il canto
russo[244] che accompagna una di cosiffatte donazioni li determina:

    Per la città, per la città sono incominciati i suoni,
    Nel gineceo, nel gineceo si portarono i doni,
    Faceva doni, faceva doni la giovinetta:
    Accogli, o signore, i doni, accogli i doni, o bravo giovine,
    E contro i doni miei non isdegnarti,
    I doni miei, i doni miei son magri,
    Le mie nozze, le mie nozze non sono d'importanza.

Più larga si mostra la sposa verso il procolo; verso la sposa poi
abbondano di generosità, oltre lo sposo, i parenti e gli amici di lui
e di lei; di maniera che, ove questi sian molti, la sposa per le sue
nozze ha quasi da farsi un corredo. In qualche raro luogo, interviene
pure fra i donatori il prete, che altrove e per lo più, sull'esempio
indiano, ripete, per contro, un regalo per sè. Presso il Lago
Maggiore, alla sposa che viene a visitarlo, il parroco offre danaro,
ed in Como era l'uso, forse vivo ancora, che il vescovo inviasse la
magnifica _palma_ che gli viene offerta per la settimana santa, alla
prima sposa nobile che s'impalmasse dopo la domenica delle Palme.

Presso il Lago Maggiore, la _guidazza_ o pronuba regala alla sposa
danaro o tela da camicie. A Monte Crestese, nell'Ossola, mentre dura
il finto piagnisteo in casa della sposa, per la vicina separazione,
una vecchia, alla quale danno nome di _landa_, prende il grembiule
della sposa all'ingiù, e fa con essa che piange o finge di piangere,
un giro davanti a tutti i parenti ed amici, i quali gettano i loro
doni nel grembiule. A riva di Chieri, quando una povera giovine si
marita, i parenti delle due parti vanno presso i ricchi e dicono loro:
_Noi vi invitiamo pel giorno_, ecc., _se voi volete venire a regalare
la sposa_. Quelli che accettano si recano all'ora fissata presso la
sposa, l'accompagnano in chiesa e quindi alla sua nuova dimora. Colà
giunta, essa si mette sulla soglia, tiene con una mano rialzato il
grembiule e con l'altra una borsa, e le donne mettono nel grembiule
una camicia o qualche altro abito che, fino a quel momento, portarono
sul braccio; gli uomini offrono danaro; se essi lo mettono nella
borsa, la sposa deve dividerlo con la famiglia; se lo mettono in seno
alla sposa, rimane esclusivamente per lei. I donatori hanno diritto di
baciare la sposa. Così nei paesi montani dell'Abruzzo Teramano, mentre
gli sposi stanno a sedere, gli astanti si baciano e versano danaro in
un fazzoletto disteso apposta presso di loro. A Vistronio, nel
Canavese, la sposa impalmata usava sedersi sui gradini esterni della
chiesa, e lasciarsi baciare da quanti deponevano danaro sul piatto
ch'ella teneva in mano.

Or questa cerimonia del bacio alla sposa è certamente antica, e vige
ancora, sotto forma alquanto diversa, in alcuni paeselli della valle
di Susa, dove quanti incontrano la sposa mentre ella esce di chiesa
hanno diritto di baciarla, all'Allumiere, presso Civitavecchia[245],
nella Sardegna di mezzo e settentrionale[246] e altrove; ma non vien
detto e non ebbi modo di sapere se il bacio vi sia mercato come a
Riva di Chieri, nell'Abruzzo e nel Canavese, o gratuitamente concesso,
in obbedienza alla consuetudine.

Ma, per tornare ai doni, recherà meraviglia che tanti abbondino ancora
in Italia per nozze, quando i nostri Statuti concordemente intesero a
rimuoverli; egli è che, se ora la liberalità è ancora molta, in
passato essa era immensa e fuor d'ogni consiglio; temendosi pertanto
che il fasto di un solo giorno nuziale portasse la miseria nelle
famiglie, si posero decreti a frenarli; poichè non si trattava di far
donativi alla sposa, alla maniera di Aureliano, presso Flavio
Vopisco[247], e di tutti i principi antichi e moderni che sono
liberali, per le nozze da loro combinate, della sostanza pubblica, ma
di impoverire solamente sè stessi, volendo ornare sovra ogni altra
donna la nuova sposa. Ma la legge statutaria, nel voler togliere via
uno scandalo, esagerò senza dubbio la restrizione de' doni, e, per
ciò ch'ella aveva di eccessivo, non fu osservata, mentre l'abuso
massimo, che forse intendeva ferire, cessò del tutto.

Questo abuso è il così detto _morgincap_ che ci offrirà soggetto d'un
capitolo a sè, nel terzo libro di quest'opera; qualche Statuto, di
fatto, lo nomina esplicitamente, come, per esempio, quello di
Casalmaggiore[248]; ma l'occasione di levar via l'abuso, o l'eccesso,
fece abusare ed eccedere il primo anonimo legislatore statutario ed i
suoi pedissequi anonimi imitatori, con la stranezza de' loro rigori
proibitivi. Il morgincap e la pompa eccessiva delle nozze potevano
veramente perturbare l'ordine economico delle famiglie; ma lo scambio
di doni che l'onesta allegrezza d'una festa domestica consigliava e
consiglia agli sposi ed ai loro parenti ed amici, non riuscendo
pericoloso, fu cagione che il divieto di esso, malgrado il solo
pretesto di correggere la vanità femminile, e il lusso smodato, come
appena la legge veniva promulgata, incontrasse il ridicolo[249].


NOTE:

[228] Se lo sposo era un bràhmano, poichè, se guerriero, dovea cedere
al prete maestro una terra, se agricoltore o mercante, un cavallo.

[229] Secondo il Birlinger, _Volksthümliches aus Schwaben_, usa
tuttodì lo stesso dono in Isvevia; la vacca accompagna il carro della
sposa. — Fra i doni nuziali germanici, figura pure il gallo. Cfr.
SIMROCK, _Handbuch der Deutschen Mythologie_ (nell'Arpinate si dà una
gallina al prete); in Francia, usava il dono d'un cavallo alle ragazze
che accompagnavano la sposa. Cfr. CHÉRUEL, _Dictionnaire des
institutions, Moeurs et coutumes de la France_.

[230] Cfr. _Atharvaveda_, lib. 14.

[231] «Lo sposo.»

[232] Anche fra i Turchi trovo ricordato un somigliante dono nuziale.
Cfr. UBICINI, _La Turquie actuelle_.

[233] MIÇKIEVIC', _Canti Illirici_.

[234] Plinio, VIII, 48: «_Lanam cum colo et fuso Tanaquil, quæ eadem
Coecilia vocata est, in templo Sangi durasse, prodente se, auctor est
M. Varro, factamque ab ea togam regiam undulatam in aede Fortunæ, qua
Servius Tullus fuerat usus. Inde factum ut nubentes virgines
comitaretur colus comta cum fuso et stamine._»

[235] Cfr. TOMMASEO, _Canti Côrsi_. In Corsica chiamano _freno_ la
_conocchia_.

[236]

    Die bekommt den besten Mann
    Die am besten spinnen kann.

Cfr. _Deutsche Lieder in Volkes Herz und Mund_, Leipzig, 1864.

[237] Relazione della sua ambasciata al regno d'Ava.

[238] Presso i Romani doveva essere di _lana_ pecorina; si confronti
il nastro rosso e nero di _lana_, che le spose indiane portavano,
secondo i _gr'ihyasùtra_, e le spose della Germania meridionale
portano, secondo Schönwerth.

[239]

    Robins m'aime
    Robins m'a
    Robins m'a demandée,
    Si m'arà.
    Robins m'acata cotele
    D'escarlate bone et bele
    Soukanie et _chainturele_
    A leur i va.

Cfr. NISARD, Des chansons populaires, t. 1.

[240] Cfr. _Der Nibelunge noth_; la cintura sembra simbolo di
verginità.

[241] Cfr. LÉOUZON LE DUC, _La Baltique_.

[242] Cfr. TOMMASEO, Canti Greci.

[243] Così neppure la cintura di lana rossa e le calze bianche con
impronta gialla, che, presso i Brettoni, i _bazvalan_ e il _breutaer_
ricevono in dono. Cfr. VILLEMARQUÉ, _Barzaz Breiz, Chants populaires
de la Bretagne_.

[244] Governo di Tver.

[245] Per notizia che me ne reca l'avvocato Valenziani di Roma.

[246] Cfr. LAMARMORA. _Voyages en Sardaigne_ — DOMENECH, _Bergers et
Bandits, Souvenir d'un voyage en Sardaigne_. — Mercato è il bacio che
Ottone III, presso il Bandello, e Piero d'Aragona, presso il
Boccaccio, danno in fronte alla giovine sposa; essi se ne creano
cavalieri, dopo averla dotata; e così hanno comprato il diritto del
bacio.

[247] Cfr. _Scriptores historiæ Augustæ_; Aureliano fece sposare a
Bonoso la gota Hunila, vergine di regio sangue, a fine di strappare
dalle confidenze di lei i segreti della formidabile sua gente, e però
scrisse, fra l'altro, a Gallonio Avito suo legato in Tracia: _Nunc
tamen quoniam placuit Bonoso Hunilam dari, dabis ei, iuxta breve infra
scriptum, omnia quæ precipimus: sumptu etiam publico nuptias
celebrabis. Brevis munerum fuit: tunicas palliolatas hyacinthinas
subsericas: tunicam auro clavatam subsericam librilem unam, interulas
dilores duas, et reliqua quæ matronæ conveniunt. Ipsi dabis aureos
Philippeos centum, argenteos Antoninianos mille, aeris sestertium
decies._

[248] _Statuta Casalis Majoris_, Milano, 1717; «_Statutum est, quod
Mariti de coetero non teneantur, nec debeant fecere uxoribus
donationem propter nuptias, nec morgincap, nec aliquid aliud ultra
promissionem dotis, quam acceperint ab Uxoribus._»

[249] Si veggano nella novella 137, di Franco Sacchetti, le beffe che
vi si fanno già dello Statuto fiorentino, per ciò che spetta gli
ornamenti delle donne, le quali, mutando nome alle cose, ingannavano
facilmente la legge. E perchè i lettori possano formarsi un'idea delle
minuzie nelle quali si perdevano i nostri Statuti, recherò loro un
brano degli _Statuti di Fano_ e alcuni brani degli Statuti di Firenze
del 1415 (lib. IV. _Ordinamenta circa sponsalia et nuptias_). I primi
dicono: «_Declarantes quod nullus dare possit simil et semel uxori seu
sponsæ pannum granæ sive scarlactum et pannum sirici; nec dare possit
ultra duas vestes ut superius dictum est; neque possint dari d.nabus
neque portari unquam valeant p. d.nas vestes aliquæ panni deaurati,
nec possint portare supra dorsum vel in capite ornamenta aurea vel
argentea vel de perlis; vel alicuius alterius generis in totum valoris
ultra viginti ducatorum sub pœna et bamno cuilibet portanti vestes seu
ornamenta contra formam p.entis statuti decem ducatorum pro qualibet
veste et qualibet vice de dotibus earum applicandorum co.i Fani,
etc._» E i secondi: «_Nulla persona audeat, vel præsumat, nec etiam
possit in forzerino, vel scatola, vel aliqua alia re alicui mulieri
nuptæ, antequam viro tradatur, nec postea pro usu huiusmodi mulieris
mittere, aut portare, aut mitti aut portari facere aliquas perlas,
naccheras, vel lapides pretiosas in grillanda, in frenello, cordono,
cordiglio, cintura vel alia re apta ad cingendam, vel in formaglio,
vel in fregiatura, ricamatura, abbottonatura, aut fogliettis nec
aliquo alio modo pro usu huiusmodi mulieris valoris ultra quadraginta
florenos auri, sub poena, etc. Et quod nullus sponsus, quando in
civitate Florentiæ vel ejus comitatu dabit anulum matrimonialem eius
sponsæ seu uxori, possit eidem dare, vel mittere ultra duos anulos,
qui non possint, nec valeant excedere valorem seu costum duodecim
florenorum auri intra ambobus, etc._» Non meno intolleranti poi gli
Statuti di Perugia (Perugia, 1526): «_Quod nulla uxor cuiuscumque
conditionis existat quæ ad maritum iverit possit nec debeat donare vel
largiri alicui consanguineo mariti aut alteri cuicumque personæ
aliquod munus vel aliquam rem consistentem in pondere numero vel
mensura, nec ipsum munus aut rem possit accipere ab aliqua persona ex
parte viri vel alia quacumque persona._»




XVI.

La dote.


La dote può essere di tre maniere: l'una è quella che la sposa può
ricevere dalla propria famiglia, chiamata perciò dalla legge
longobardica col nome di _phaderphium_; l'altra è una specie di
riscatto della sposa che lo sposo fa, pagando alla famiglia di lei una
grossa somma per impossessarsene: il che i Longobardi chiamavano
_mundium_, ossia il diritto di tutela che dal padre passava al marito,
ossia il diritto di farsi _mundualdo_[250]; gli corrisponde, in
parte, la nostra controdote. Il terzo caso di dote è quello in cui,
sopra l'erario pubblico, si mandano fanciulle a marito con dote.

Abbiamo da Erodoto che, presso gli antichi Veneti, i giovani garzoni i
quali pigliavano moglie versavano al pubblico erario una piccola
somma, con la quale si dotavano le povere fanciulle. E una
reminiscenza di questo uso antico mi sembra il decreto emanato dalla
repubblica veneziana, affinchè per rendere più solenne la cerimonia
delle nozze «dodici fanciulle di condotta irreprensibile e di non
comune avvenenza, tratte dalle famiglie più povere, venissero dotate
dalla nazione e andassero all'altare accompagnate dal Doge stesso
rivestito del suo regal manto e circondato del pomposo suo
seguito»[251].

Dove manca lo Stato, perchè lo Stato è il principe, si incontrano
alcuni casi capricciosi di doti fatte a povere fanciulle da principi;
così, presso il Bandello, Ottone III dota la onesta Gualdrada di tutto
il Casentino e di parecchie Castella in Val d'Arno, Piero d'Aragona
dota le due figlie di messer Lionato, e, presso il Boccaccio, Carlo
d'Angiò dota le due figlie di messer Neri.

In antico, la vera dote era quella che il marito faceva alla moglie o
ai parenti di essa, i quali volevano rimborsarsi de' servigi che
perdevano. Nell'India antica, la mercede consisteva oltre alla moneta
çulka, in tori o vacche, il qual dono poi il prete sacrificatore
ripeteva per sè. Che presso gli antichi Greci il marito dotasse la
moglie, lo prova ad evidenza un passo dell'Iliade[252], ove Agamennone
offre per isposa una delle sue figlie ad Achille, senza ch'egli si dia
l'incomodo di dotarla. Presso i Romani, la cerimonia della _coemptio_
prova che il marito dovea pure comprare, in certo modo, la moglie; ma,
alla sua volta, questa era ordinariamente dotata, per una ragione che
ci viene espressa da una risposta di Lesbonico, nel _Trinummus_ di
Plauto[253], ove parrebbe al giovine che, se egli non dotasse la
propria sorella, questa dovrebbe reputarsi più tosto concubina che
moglie. E che la dote portata dalla moglie al marito fosse in Roma uso
antico, lo argomentiamo dai tre assi che già al tempo di Varrone[254]
le spose doveano, per tradizional consuetudine, nell'andare a marito
aver seco, uno cioè per simbolo della dote, e gli altri due per
l'offerta sacrificale. L'_emptio_ adunque era reciproca, e però il
nome di coemptio, e la formola solenne: _Ubi tu Caius ego Caia_ che
Plutarco ci spiega così: _Ove tu signore e padron di casa, anch'io
signora e padrona di casa_. La qual formola tanto simpatica non trovò
poi presso il Diritto romano quella conferma ed applicazione che
ottenne in realtà presso altri popoli che una tal formola non
possedevano, come, per esempio, i Germani, appo i quali, come
nell'odierna Svizzera, era senza dubbio il marito che dotava la
moglie[255], e pure la moglie veniva rispettata come sacra.

In generale, l'uso indo-europeo porta la dotazione della moglie per
parte del marito. Presso i Franchi, lo sposo nel mettere in chiesa
l'anello alla sposa, ripeteva dopo il prete: «_con questo io ti
sposo_» e versava tre danari nella mano destra o nella borsa della
sposa (lasciando gli altri dieci al prete) e con ciò diceva: «_e vi
doto de' miei beni_»[256].

Lo stesso uso vige fra la gente tartarica; presso gli antichi Finni, i
Turchi e i Turcomanni odierni lo sposo compra la sposa. Gli ultimi,
anzi, per informazione del signor Blocqueville, hanno prezzi varii
secondo la forza e la bellezza della sposa[257].

Nell'odierna Italia, il contado di Atri mi sembra conservar traccie
dell'uso di comprar la sposa dal capo di famiglia, il quale non lascia
menar via la figlia, se prima non gli vengano consegnati in dono uno o
più polli.

Ora sarebbe difficile il giudicare quale de' due usi sia stato
migliore, visto che la compra della sposa che si faceva in Germania
non toglieva alcun rispetto alla donna e la dote solita a darsi dai
Romani alle figlie affinchè non paressero concubine, non tolse che la
donna romana venisse considerata assai da meno che il _vir_. Certo che
la prima origine dell'uso è barbara; ma l'uso restò in Germania
solamente _pro forma_, mentre a Roma, dove la forma, per una specie di
pudore, si modificò, lo spirito dell'uso religiosamente si mantenne.
Un sentimento invece di vera civiltà progrediente spira negli Statuti
e nelle antiche consuetudini dell'Istria, dove il fratello, per legge
di giustizia, divide in parte uguale il patrimonio con la sorella che
va a marito, ed il marito mette i suoi beni in comune od a metà con
quelli della moglie. Ecco in qual modo si esprimono gli _Statuti
Municipali di Cittanuova_[258]: «Per casion, che in le parte del
Istria se contrage multi matrimoni delle quali non se fa algun
istromento, volemo che tutti matrimoni fatti, e contrati in Zidanoua,
e per lo so destreto, se intenda esser _fra e suor_.» Il qual passo,
per sè, mi sarebbe riuscito alquanto oscuro, se non veniva a
dichiararmelo il riscontro con un altro degli _Statuti Municipali di
Rovigno_[259], che dice: «Costume et consuetudine antica è d'Histria
la quale approvemo et laudemo, et però statuendo ordenemo, che tutti
li matrimoni sino qui contratti, et che de coetero legittimamente si
contrazerano in Rovigno, et destretto di questa natura esser se
intenda come per matrimonio marito et moglie, fradello et sorella
essere se dicernono in questo, massime, che in universal beni mobili
et stabili, ragion e ation tutte al tempo del contrazer matrimonio
speranza esser roba, et la qual si acquistasse per essi, overo ciascun
titolo, modo ragion overo cagion come fratelli si intendano; cioè che
tutti gli beni, ragion et ation siano tutti insieme per essa ragion
per mità, salvo se convention per special patto fra gli preditti fatto
non fosse in contrario.» Il che si conferma pure dal capitolo 79 de'
medesimi _Statuti_, dove si prescrive «se tra do sarà copula de
matrimonio secondo l'uso della provincia dell'Histria, et come è ditto
avanti et alcuni di quelli vorrà allegar in ragion non esser maridada
e frà et suor, non sia aldìto nissuno di loro matrimonio, se non per
pubblico instrumento fatto per mano di pubblico nodaro, et se
altram.te fosse fatto sia di nissun valor.».


NOTE:

[250] Al tempo di Giovanni Villani, come appare dalla sua cronaca lib.
2, c. 9, dovea già questa parola avere un altro senso: «E feciono la
Legge, che ancora si chiama Longobarda; e tengono ancora e' Pugliesi,
e gli altri Italiani in quelle parte, dove danno Monualdo, overo il
volgare Monovaldo alle donne, quando si obbligano in alcun contratto;
e fu buona e giusta legge.»

[251] Renier Michiel, _Origine delle feste veneziane_.

[252] Libro IX:

    Ho di tre figlie nella reggia il fiore,
    Crisotemi, Laodice, Ifianassa.
    Qual più d'esse il talenta a sposa ei prenda
    Senza dotarla, ed a Peléo la meni.
    Doterolla io medesimo e di tal dote
    Qual non s'ebbe giammai altra donzella.

[253] III, 2:

    _Nolo ego mihi te tam prospicere, qui meam egestatem leves;_
    _Sed ut inops infamis ne sim; ne mi hanc famam differant,_
    _Me germanam meam sororem in concubinatum tibi_
    _Sic sine dote dedisse magis quam in matrimonium._

[254] Presso Nonio, XII: «_Nubentes veteri lege Romana asses tres ad
maritum venientes solere pervehere, atque unum quem in manu teneret et
tamquam emendi causa marito dare, alium quem in pede haberent in foco
Larum familiarum ponere, tertium quem in sacciperione condidissent
compito vicinali solere resonare._»

[255] Tacito: _Dotem non uxor marito, sed uxori maritus offert._ E per
il medio evo Germanico, il Mittermaier (_Grundsätze des gemeinen
deutschen Privatrechts_) scrive: «_Der Ausdruck: Dos kommt zwar in den
alten Deutscher Rechtsquellen vor; allein er bezeichnete damals nur
ein vom Ehemanne der Frau bei Eingehung der Ehe angewiesene
Vermögesstück, und noch zuweilen kommt in Mittelalter in diesem sinne
Dos vor._»

[256] Cfr. CHÉRUEL, _Dictionnaire historique des institutions, moeurs
et coutumes de la France_.

[257] Se la fanciulla è forte, ben fatta e bella, il prezzo è di 100
_toman_ o 160 _toman_ (4640 o 6960 franchi circa). Per una donna
ordinaria il futuro sposo paga una dote di 60 od 80 _toman_. Se la
ragazza poi ha qualche difetto fisico, assai meno. — Per chi ami tal
genere di confronti, rilevo da Ricordano Malaspini (o chi per lui),
quali erano le doti che nel principio del secolo decimoterzo si davano
in Firenze alle fanciulle da marito: «Libbre cento era comune dote, e
libbre dugento o trecento era tenuta a quel tempo grandissima dote,
avvegnachè il fiorino d'oro valea soldi venti.» E dal _Chronicon
Placentinum_ del Musso, presso il Muratori, _Rerum Italicarum
scriptores_, t. XVI, quali erano nel secolo decimoquarto le doti a
Piacenza; «_Magnæ dotes nunc oportet dari. Et communiter nunc dantur
in dotem Floreni CCCC et Floreni D et Floreni DC auri et plus._» Le
principesse portano talora in dote regni ed imperi; quindi leggiamo,
per esempio, nella vita di Marco Antonino scritta da Giulio
Capitolino, presso gli _Scriptores Historiæ Augustæ_: «_Multi autem
ferunt Commodum omnino ex adulterio natum; siquidem in Faustinam satis
constat apud Caietam conditiones sibi et nauticas et gladiatorias
elegisse; de qua cum diceretur Antonino Marco, ut repudiaret, si non
occideret, dixisse fertur: «Si uxorem dimittimus, reddamus et dotem.»
Dos autem quid erat, nisi imperium quod ille ab socero, volente
Hadriano adoptatus, acceperat?_»

[258] Trieste, 1861, II, 24.

[259] Trieste, 1861, II, 77.




XVII.

Il corredo.


Vi son luoghi parecchi, ove la dote non si richiede dal marito nè dal
padre, e si domanda invece dal primo e si concede o si desidera
spontaneamente dal secondo che la sposa si rechi al nuovo suo
soggiorno abbondantemente fornita di tutto ciò che deve bastare a
vestir sè e ornare la casa maritale. Questo che ora è un supplemento,
ora un complemento alla dote chiamasi _fardello_ in Piemonte, _sa
robba_ (ossia _la roba_) in Sardegna, l'_addobbo_ nell'Abruzzo
Teramano, il _corredo_ o _i corredi_ in Toscana, i quali ci sono così
definiti dagli _Statuti di Lucca_[260]: «_Sono i corredi, secondo il
comune uso di parlare, quelle vestimenta, locali et beni mobili, i
quali porta seco la donna a marito in tempo di nozze._»

Mi piace osservare, come già nell'inno vedico, intitolato
_sùryàsùkta_[261], abbiamo una specie di corredo nuziale nel cofano
(_koça_), nel coltrone (_upabarhan·am_) e nel belletto (_abhyan' g'
anam_) che la sposa porta con sè, mentre viene condotta alla casa
dello sposo.

Il cofano, il letto, e l'occorrente per la teletta sono pure
indispensabili a quasi tutti i nostri corredi. Il coltrone, e talora
più d'uno, vuol essere sempre di lana, il cofano o baule può essere
supplito da un cassettone o da una guardaroba. Questo cofano poi suol
mettersi a' piedi del letto nuziale, come per suo compimento. I letti
talora son due, come raccolgo da un atto del 1184; ad un Fulcone che
prende in moglie la sorella di certi Balzamo e Nicola, questi
promettono fra l'altre cose «_duos lectos francinscos, duas culcetras
de lana, duos plumagios de lana plenos_»[262].

Il letto è veramente la parte essenziale del corredo nuziale, e che
ciò fosse pure tra i Romani parmi potersi chiaramente rilevare da un
passo di Cicerone, nella sua orazione _pro Cluentio_[263].

Ma non sempre il letto si somministra completo dalla sposa, e nella
Lomellina, per esempio, il fusto ed il pagliariccio vogliono esser
procurati dallo sposo.

La fanciulla cura, appena promessa, e talvolta anche prima, di
arredare nella casa paterna tutta una stanza de' mobili ed oggetti
ch'ella porterà nella casa dello sposo; e il trasporto di tanta roba
è, per certi paesi nostri, una cerimonia solenne. Io posso qui
ricordare, fra gli altri, l'uso di Cossato nel Biellese, quello di
Sardegna e quello dell'Abruzzo Teramano. Intorno al primo, ecco quanto
mi scriveva il compianto monsignor Gio. Pietro Losana, vescovo di
Biella: «I parenti della sposa devono provvederla d'un letto compito.
Il paese è agricolo; i contadini più agiati usano farne una solennità;
lo caricano su d'un carro, ma tutto allestito e bell'e fatto col suo
cuscino e perfino con la coperta già rivoltata. Il letto è tutto
guarnito di fiori, di nastri ed altre cianfrusaglie. I buoi od i
cavalli inghirlandati a festa. Il carro, così fatto elegante, segue la
comitiva che accompagna la sposa alla nuova sua dimora.»

In Sardegna[264]: «Lo sposo accompagnato da' suoi parenti ed amici,
tutti a cavallo, si parte dalla casa paterna; una quantità di carri
proporzionata a quella degli oggetti che si devono trasportare segue
la comitiva. Quando si è giunti alla dimora della sposa, i parenti di
questa rimettono il corredo allo sposo; egli osserva ogni cosa
minutamente e fa quindi caricare sopra i suoi carri ogni oggetto;
quindi si ritorna alla casa dello sposo. Due suonatori di _launedda_,
scelti fra i più capaci, aprono il corteggio, eseguendo arie
campestri. Seguono giovanotti, donzelle e donne; tutti vestono i loro
abiti più belli e portano sopra la testa o le spalle gli oggetti
fragili che non si credette di poter mettere senza rischio sopra i
carri. Un giovine, per esempio, porta sopra una spalla un grande
specchio con larga cornice dorata, un altro sopra l'una e l'altra
spalla un quadro di santo (il santo protettore della fanciulla e il
santo protettore del giovane) dipinto con colori vivissimi e spiccati;
un terzo è caricato d'un gran cestone pieno di tazze di maiolica o di
porcellana, vasi di vetro celeste per fiori e simiglianti oggetti; un
quarto finalmente trasporta sopra il suo berretto piatto una cesta
ripiena di bicchieri, di caraffe ecc. Immediatamente dopo camminano di
fronte quattro o sei ragazze o donne[265], ciascuna delle quali porta
sopra la sua testa parecchi guanciali tutti più o manco ornati di
nastri color rosa e di fiori e di foglie di mirto. La mezzina di rame
o di terra, di cui la moglie deve servirsi per attingere acqua alla
fonte, posa, in tal giorno, sopra un guancialetto scarlatto collocato
sulla testa della più bella fra le fanciulle del luogo; questo vaso ha
quasi sempre una forma antica elegantissima; esso è decorato di nastri
e ripieno di fiori naturali. Parecchi fanciulli portano quindi varii
piccoli utensili di casa; e, in somma, si mette in mostra tutto ciò
che dovrà arredare la casa. A questa avanguardia che, naturalmente,
leva non poco strepito, succede, in silenzio, una numerosa cavalcata,
in mezzo alla quale lo sposo si fa distinguere per lo splendore degli
abiti nuovissimi, e per la ricca bardatura del cavallo (imprestata,
per lo più, in tali occasioni, dai signori del luogo).

I carri sono tirati da bovi, i quali su la punta delle loro corna
fasciate, portano un arancio[266]. Tutti questi carri procedono in
fila; i due primi portano parecchi materassi affatto nuovi, messi
diligentemente gli uni sovra gli altri, e formanti sovra ogni carro
una pila quadrata; i due carri seguenti sono caricati dei legni da
letto e di tutti i loro accessorii; in una mezza dozzina d'altri si
veggono le sedie disposte a piramide e ornate di lauro e di mirto;
quindi le tavole e le panche, e poi due immensi cassoni, l'uno de'
quali contiene la biancheria di casa, l'altro gli abiti della sposa;
due carri sono occupati dagli arnesi di cucina[267] e parecchi
utensili, fra i quali si nota un'ampia provvisione di fusi e di
conocchie, e fra queste una apparecchiata e fornita per la
filatura[268].

Tre o quattro carri pieni di grano compongono la prima provvigione
della nuova famiglia; dopo il grano, segue naturalmente la macina e
quanto occorre in Sardegna per fabbricare il pane. Finalmente il
paziente _molentu_[269] attaccato con una lunga fune alla macina che
lo precede e ch'egli deve far muovere la prima volta, chiude
piacevolmente il corteggio. Con la coda o le orecchie ornate di mirto
e di nastri, questo pacifico animale attrae sopra di sè gli ultimi
sguardi della moltitudine già stanca dello spettacolo che ha
contemplato; l'ilarità che esso eccita forma allora un piacevole
diversivo alla serietà della pompa precedente. Il corteggio è, per lo
più, seguito da tre o quattro _tracche_ (specie di carri), che
trasportano parecchie ragazze, amiche o parenti della sposa,
incaricate di ammobigliarne la casa e metterne in ordine il corredo;
il loro costume, in tale solennità, è sommamente splendido. Tutta la
comitiva essendo giunta in casa dello sposo, si procede allo
scaricamento de' carri, che s'opera con lo stesso ordine seguitosi
nella marcia. Lo sposo dà l'esempio caricandosi primo, sopra le
spalle, uno de' materassi del letto nuziale; allora gli altri giovani
gli sbarrano la via alla camera e succede fra loro una lotta. Bene
spesso questi ultimi, avendo ciascuno un materasso, lo gettano sopra
lo sposo e ne lo opprimono, per far allusione senza dubbio al fardello
ch'egli sta per imporsi.»

Un simigliante impedimento allo sposo si osserva nell'uso del contado
Teramano. Anzi, tutti i parenti della sposa si siedono sopra i bauli,
facendo sacramento che non lasceranno portar via la roba; ricevuti
alcuni regali dallo sposo, accondiscendono. Si caricano parecchi
giumenti ornati, e la comitiva si mette in via; ma giunti alla dimora
della sposa, ricominciano i contrasti; e conviene allo sposo dar prima
da bere e da mangiare, s'egli vuol mettere in casa il così detto
_addobbo_.

Del resto, il corredo della sposa è più o meno ricco, secondo l'amor
proprio ed i mezzi di lei, dello sposo e dei parenti. Vi fu tempo e vi
sono ancora luoghi in Italia ove la vanità del corredo e la paura che
i mariti si facciano usurpatori vanno così lontano che la dote si
dimezza nelle vesti e nelle gioie; il quale eccesso si studiarono di
correggere i nostri Statuti, ma, come ordinariamente avviene, in modo
eccessivo, e stranamente inquisitorio, di maniera che anche il modesto
corredo della povera Tancia poteva correre il rischio di riuscire
_contra legem_[270].

Ella ce lo descrive ne' versi che seguono[271]:

    E 'l mio corredo, che lo lasceróe?
    La mia gammurra co' nastrin di stame
    E la becca[272] ch'i' ho di taffettà,
    Il vezzo di coralli e 'l mio carcame[273]
    S'io nol porto, a chi domin rimarrà?
    E quel bell'orciolin nuovo di rame,
    Le mie stoviglie bianche chi l'arà?
    E' miei sei sciugatoi col puntiscritto,
    E duo' lenzuol cuciti a sopraggitto?


NOTE:

[260] Lucca, 1539, lib. II, c. 25.

[261] _R'igveda_, X, 85.

[262] Cfr. il _Codice diplomatico_ del regno di Carlo I e II d'Angiò
edito dal Del Giudice. Napoli, 1863, vol. I, pag. 45 dell'appendice.

[263] «_Lectum genialem_ (che è il letto matrimoniale) _quem biennio
ante filiæ suæ nubenti straverat, in eadem domo sibi ornari et sterni
expulsa atque exturbata filia jubet, nubet genero socrus._»

[264] Traduco dal Lamarmora, _Voyages en Sardaigne_.

[265] Anche nella valle d'Andorno (Biellese), sono parecchie fanciulle
che portano in varii cestoni il corredo della sposa alla sua nuova
dimora. A Monte Crestese, nell'Ossola, una ragazza porta la conocchia;
un'altra, il corredo entro una gerla. A Civita di Penne una sola
donna, al finire della funzione di chiesa, si avanza col carico di
cuscini, lenzuola e coperte nuziali, e accompagna gli sposi alla loro
dimora.

[266] Questo arancio de' Sardi può forse rappresentare i pomi d'oro,
consueto dono per le nozze eroiche, presso l'antica poesia serba e
scandinava.

[267] Anche nella valle d'Andorno, fanno parte del corredo due
scodelle e due cucchiai; e la nuova coppia se ne deve servire, finchè
duri la luna di miele.

[268] L'uso, come di sopra vedemmo, è intieramente romano.

[269] L'asino.

[270] Così gli Statuti di Firenze del 1415, lib. IV: «_Quod nulla
domina possit portare vel portari facere, mittere vel mitti facere
forzerinos ad domum sui mariti valoris ultra sexdecim florenorum._»
Gli _Statuti di Perugia_ (Perugia, 1526) permettono al corredo delle
spose due sole vesti di gala (_honorabiles_). Negli _Statuti di Narni_
(Narni, 1716, lib. III, cap. 67) si concedono soltanto «_panni lanæ
pro Muliere, duo lecta pannorum, unum soppedanium de ligno._» Più
liberali di minuzie gli _Statuti di Gallese_ (Gallese, 1576, lib. II),
ove si comprende pure il regalo per lo suocero e per la suocera.
«_Vestis ricca et zona argentea pro honore sit in arbitrio
contrahentium matrimonium. Una reticella serici fini ponderis quinque
unciarum, alia vera reticella similis serici ponderis trium unciarum.
Lectum unum lanæ seu plumæ, cum capitale ponderis, scilicet lanæ
librarum triginta quinque, si plumæ librarum quinquaginta, unum par
linteorum sponsalium trium telorum quolibet linteo, justæ et decentis
misure; una coperta lanea nova, una capsa lignea seu duo Forzerii
lignaminis, una tobalia magna, duo tuballeoli albi, duo torzaroli
bombacis, quatros bendoni etiam bambacis, septem toballeoli albi
ampli, quinque alii toballeoli extremi, et si sponsa invenerit in domo
viri socrum afferat secum unam petiam panni tele septem brachiorum
canape, seu lini, si etiam invenerit socerum quod autem sit socer
solus debeat secum afferre dictam petiam tele quatuordecim brachiorum:
Quatuor subiculus seu camisas foemineas sponsalitias, unum
sciuccatorium p. capite et unum toballeolum p. lecto._»

[271] Atto 4.º, scena 5ª.

[272] Cintura.

[273] Un ornamento del capo.




XVIII.

Mentre la sposa si prepara.


L'essere detti, per tre volte, in chiesa, le visite fra parenti, lo
scambio de' doni, i primi banchetti, le provvisioni per le nozze, gli
inviti per il giorno delle nozze, tutto ciò occupa assai le nostre
famiglie che stanno per fare la sposa. Lo stesso, meno le
pubblicazioni in chiesa, avveniva in Roma, in Grecia, nell'India e
presso gli altri popoli indo-europei. In Roma, inoltre, il dì delle
nozze raccoglievansi di primo mattino in casa della sposa quanti più
potevano parenti ed amici invitati. La casa dello sposo e quella della
sposa si ornavano di fiori, ghirlande e tende di lana. I parenti
lontani, gli amici, i conoscenti non invitati, se conoscevano le leggi
della buona creanza, doveano raccogliersi nella strada, per rendere
onore agli sposi; al che si riferisce il passo seguente di
Giovenale[274]: «Domani, di primo mattino, ho da fare un complimento
nella valle di Quirino. Perchè il complimento? Che mi domandi tu?
L'amico si sposa e non vuol aver troppa gente attorno».

Nell'India antica, in uno de' tre giorni, ne' quali si dice: _oggi o
domani o dopo domani condurranno via la sposa_, il guru o maestro
spirituale dello sposo, arrivato qual messaggiero, come veniva il
mattino, benedicea con acqua e purificava la fanciulla; dopo di che,
alcune donne, regalate di cibi e bevande, intrecciavano una danza.

Arrivava allora lo sposo, e seguiva un lungo ricambio di doni e
gentilezze, accompagnato da benedizioni e sacrifici tra le due
famiglie che stavano per conchiudere il parentado.

Nell'India odierna, la notte che precede le nozze, gli sposi mangiano
con i parenti del riso, e vanno quindi con lampade, riso, acqua fresca
e _betel_ in mano a visitare i vicini e far loro presenti.

Presso i Brettoni, gli inviti alle nozze si fanno, cantando, dal
_bazvalan_, il quale, accompagnato da uno de' parenti più stretti
dello sposo, si reca nelle varie case, possibilmente nel punto in cui
le famiglie sogliono mettersi a tavola; egli picchia tre volte alla
porta, si dichiara _bazvalan_ o messaggiero nuziale, e viene
festeggiato e fatto assidere alla mensa[275].

Nella Germania meridionale[276], il fidanzato e il suo compagno vanno
pel villaggio, di casa in casa; e il fidanzato dice: «Voi siete
pregati per le nozze martedì all'albergo.... Venite senza fallo;
occorrendo, vi renderemo la pariglia. Non dimenticate di venire.» In
ogni casa, la massaia apre la dispensa, ne leva un pane e un coltello
e presenta il tutto, dicendo allo sposo: _tagliate del pane_. Il
fidanzato taglia una fetta e la porta con sè. E qui abbiamo un'altra
prova dello sposo; poichè si argomenta ch'egli riuscirà un cattivo
capo di casa, ove non affetti bene il pane.

In Russia, prima che tramonti il sole del giorno che precede le nozze,
la giovine fidanzata si lamenta così:

    Mi sederò io, la mesta mestizia,
    Su la bianca panca,
    Presso la lucida finestra;
    Tu, mio sostentatore padre,
    Tu, mia propria madre,
    Vi siete infastiditi, mio sostentatore padre,
    E tu, mia propria madre,
    Della mia testa balzana,
    Della mia treccia castagna.
    La mia bellezza, la mia vergine bellezza passerà,
    Passerà, cambierà,
    Si mescolerà col nero fango,
    Col nero fango lutulento, vischioso.
    Tu, mia aurora,
    Mia aurora vespertina,
    Perchè così presto, o aurora, tu arrivi?

E più l'aria si abbuia e più si fa tenero e più si dispera il canto
della giovine fidanzata russa, al quale non saprei in vero
contrapporre altri più delicati e più commoventi, non pur tra i dotti,
ma nemmeno tra i popolari:

    Il roseo sole gira.
    E tu, o stella errante,
    Dietro le nuvole sei passata
    Lunge dalla chiara luna;
    Così la nostra vergine
    D'una in altra stanza è passata,
    D'uno in altro tetto,
    E, nel passare, s'impensierì,
    E tra le lagrime, disse:
    Signor mio, babbo mio,
    Non sarebbe egli possibile fare altrimenti,
    E me vergine non maritare?

Tanta mestizia, tanto sgomento che occupa tutti i canti popolari
russi, relativi alle nozze, non toglie tuttavia che la festa delle
fanciulle o _dievisgnik_, la sera del giorno che precede il nuziale,
non riesca animata e gioconda; egli è che, più del canto, riesce a
rallegrarla la copia de' cibi e delle bevande.


NOTE:

[274] II:

        _Officium cras_
    _Primo sole mihi peragendum in valle Quirini,_
    _Quae causa officii? quid quaeris? nubit amicus,_
    _Nec multos adhibet._

[275] Cfr. VILLEMARQUÉ. _Chants populaires de la Bretagne_.

[276] Cfr. il racconto di Auerbach: _La pipa_.




XIX.

Il bagno; la sposa si veste.


In Italia, non so che i bagni, i quali pure vi si fanno, per decenza,
ordinariamente un giorno prima delle nozze, siano accompagnati da
alcuna solennità. E pure un carattere sacro essi avevano di certo a
Roma, come lo conferma un passo di Servio: «Con l'acqua e col fuoco,
egli commenta, i mariti accoglievano le mogli. Onde pure oggidì si
portano innanzi le faci e l'acqua attinta da una limpida fonte per
mezzo di un fanciullo assortito[277] o d'una fanciulla che prende
parte alle nozze, con la quale solevansi lavare i piedi agli sposi».
Oggi ancora, in alcuni luoghi della Sabina, le donne maritate non
possono recarsi alla fonte, per attingervi acqua; le sole fanciulle
possono farlo.

Ora quest'uso del lavare i piedi agli sposi, e di levar l'acqua da una
fonte particolare, non era solo romano, ma greco ed indiano.

In Grecia, l'acqua destinata al bagno nuziale deve essere di fonte o
di fiume, essere acqua viva, in somma. Nella Troade, era famoso per
tale uso lo Scamandro, al quale, presso Eschine, la fidanzata, che si
bagna, volge questa preghiera: «_togliti, o Scamandro, la mia
verginità_[278]; in Magnesia, godeva della stessa fama il Meandro; in
Atene, la fontana Kallirhoe, intorno alla quale così informa
Tucidide[279]: «d'appresso è la fontana di cui si servivano per gli
usi più importanti, la quale, dopo essere stata restaurata dai
tiranni, nel modo che or si vede, ha nome le Nove-bocche; e prima,
quando v'erano le sorgenti scoperte, si chiamava Kallirhoe. Da cotesti
tempi lontani resta anche adesso il rito di far uso di quell'acqua,
prima delle cerimonie nuziali e per le altre sacre funzioni». E, in
Grecia ancora, era un fanciullo che dovea levar l'acqua per lo sposo e
una fanciulla l'acqua per la sposa[280].

Nell'India, il paese dalle abluzioni per eccellenza, sono innumerevoli
le fonti sacre, alle quali può essere attinta l'acqua del bagno
nuziale. Ma sempre, innanzi di adoperarsi, questa viene benedetta.
Nell'_Atharvaveda_[281] si conservano parecchie formole per una tale
benedizione. Nell'India odierna, lo stesso suocero lava i piedi allo
sposo con acqua, latte e sterco di vacca[282]; segue la congiunzione
delle mani e la libazione dell'acqua sopra le palme unite degli sposi.

Finito il bagno, l'antica sposa indiana rilasciava le sue vesti
sudicie al procolo (ordinariamente lo suocero od il prete) recitandosi
questo versetto: «Quanto di cattivo e d'impuro sarà accaduto nelle
nozze e nel trasporto della sposa, lo scuotiamo sovra il procolo». Il
procolo levava i panni sudici con un bastone di _udumbara_, e andava
ad appenderli nella selva ad un albero, a fine di purificarli; intanto
la sposa si ornava e vestiva di nuovo, mentre le si recitavano
versetti d'augurio, per la fecondità e un vivere lungo e felice.
Quindi le si applicava un pettine di giunco a cento denti, con augurii
perchè il sudicio cadesse. Al qual uso, oltre il romano
dell'asta[283], con cui si pettinava dagli astanti la sposa, mi piace
richiamare il russo, per cui ciascuno de' convitati a cena dà un colpo
di pettine alla sposa già pettinata e depone una moneta sul vassoio
che le sta innanzi.

Tra i canti albanesi di Sicilia[284] è questo che accompagna la sposa,
quando essa viene condotta al bagno; e la menzione che vi è fatta
della neve e del ghiaccio, mi fa supporre che il canto sia più antico
della migrazione degli Albanesi in Sicilia, e nato veramente tra i
monti dell'Epiro:

    Fiocca neve e fa pioggia
    E la bella andò a lavare.
    Ruppe il ghiaccio col piede
    E la neve con la mano.
    Spirò un venticello dritto dritto
    Che le tolse il velo delicato,
    E glie lo raccolse il di lei vecchio padre,
    E col velo ritornarono a casa.

In Russia pure, il canto accompagna la cerimonia del bagno, fatto per
traspirazione, così dallo sposo come dalla sposa. Nella stanza del
bagno si scherza, si ride e si canta; le compagne lavano la giovine
sposa, la quale, uscendo dal bagno, canta melanconicamente così:

    Io, pervenuta all'ultimo, prego Dio,
    Lo stesso Cristo del cielo,
    La Santa Madre di Dio,
    Nella mia bellezza di vergine,
    Con le mie care giovani compagne,
    O larga strada, luce mia,
    O larga strada aperta ai sollazzi,
    Ho finito di camminare sopra di te,
    Ho finito di sollazzarmi
    Con le mie care giovani compagne,
    Nella mia bellezza di vergine.
    Vicini miei, cari vicini a me più prossimi,
    Non ricordatevi de' miei dispettucci e delle mie insolenze;
    Attribuite, miei cari vicini,
    Le insolenze alla semplicità della vergine,
    I piccoli dispetti alla bellezza della vergine;
    Amara lamentatrice, mi accosto
    Alla mia pulita camera,
    Al mio vasto cortile,
    Alla nuova porta,
    Agli intagliati pilastri.

E, mentre le viene intrecciata la chioma, essa rivolta ad una compagna
le dice tutta carezzante:

    Tu, mia cara sorella, tortorella,
    N. N.
    Intrecciami la mia treccia castagna,
    Che sia fortissima, che sia finissima.
    Intrecciami un nastro rosso,
    Legami, tortorella mia,
    Tre nodi,
    Tali che mai non si disfacciano.

Presso gli Albanesi di Calabria incontriamo pure canti, che ricreano
la fidanzata, mentre essa vien pettinata, mentre le vien messa la
_keza_, specie di cuffia o berretta, mentre le si indossa la _tzoga_ o
gonnella nuziale, e le si attacca alla _keza_, un velo con uno
spillone sormontato da colomba[285]. Ma invece di essere la sposa
quella che canta, cantano le compagne ora unite, ora divise in due
cori che alternativamente si rispondono. Si apre il canto così:

    O tu sposa, avventurata sposa!
    È venuta l'ora che vai sposa.
    Va sposa questa signora
    Al fianco di un signore:
    Voi dunque, signore e vicine,
    Pettinatele bene la treccia,
    Intrecciategliela mollemente, e fatene palla;
    Non le spezzate alcun filo,
    Sì che le sia grave quest'ora.

Allora il primo dei cori incomincia:

    Sul trono del padronato
    Ora leggiadramente acconcia il crine
    Colla keza fulgente,
    Coll'animo altero del tuo signore,
    O decoro delle donzelle,
    Levati, chè tardasti assai.

Il secondo coro risponde:

    Non fu tardo alcuno,
    Chè solo tardò la signora madre
    A comprarle la tzoga,
    Acciò non le s'involasse ratta;
    Ora che volete affrettarla
    In quest'ultima ora?
    Appena folgora il sole.

Tutte le donne insieme intuonano finalmente il canto:

    O sorella e signora sposa,
    Ecco il difuori per te si chiude,
    Il difuori e tutto il mondo estraneo.
    Come la colomba dei cieli
    Coll'amore del compagno tuo
    Tu felice sotto la pioggia,
    E al fragore delle quercie,
    Abbi decoro, sorella mia,
    Come il sole quando sorge,
    Come il sole nelle saliere,
    Come la torta in sulle tovaglie.

Quando la sposa era vestita, si riteneva dai Romani come ottima
consuetudine ch'ella si coricasse sul letto con gli abiti
nuziali[286], forse per la stessa cagione che in Russia si siedono
innanzi di imprendere gravi negozii o lunghi viaggi. Nessun negozio
più grave, di fatto, e nessun viaggio più lungo di quello che imprende
la giovine sposa. Ella viaggia da un mondo ad un altro, da una vita
all'altra; così ella potesse, nel suo ultimo sonno di vergine
dimenticare quanto abbandona, e risvegliarsi ricca di liete speranze!


NOTE:

[277] Mi parrebbe che in questo caso, sia il senso che meglio convenga
al disputato epiteto di _puer felicissimus_; ecco, del rimanente, il
testo medesimo di Servio: «_Aqua et igni mariti uxores accipiebant.
Unde et hodie faces prælucent et aqua petita de puro fonte per puerum
felicissimum vel puellam quæ interest nuptiis, de qua solebant
nubentibus pedes lavari._»

[278] . . . . . ??ße µ??, S??µa?d?e, t?? pa??e??a?

[279] II, 15.

[280] Cfr. BECKER. _Charicles_, III.

[281] Libro XIV. Cfr. gli _Indische studien_ di Weber.

[282] Considerato come purificatore. L'acqua che le fanciulle
annoveresi gettano dietro la loro compagna che si marita, mi sembra
pure avere un simbolo di purificazione. Cfr. _Kuhn und Schwarz,
Norddeutsche Sagen, Märchen und Gebräuche_. Leipzig, 1848.

[283] Cfr. PLUTARCO, nella _Vita di Romolo_.

[284] Presso la _Raccolta de' canti popolari Siciliani_, ordinata da
Lionardo Vigo.

[285] Cfr. CAMARDA. _Appendice al Saggio di Grammatologia comparata
della lingua albanese_.

[286] Presso Festo: «_Regillis, tunicis albis et reticulis luteis
utrisque rectis, textis susum versum a stantibus pridie nuptiarum diem
virgines indutæ cubitum ibant ominis causa, ut etiam in togis
virilibus dandis observari solet._»




LIBRO SECONDO

LE NOZZE




I.

Come sono vestiti gli sposi.


Il lucido giorno arriva; gli sposi sono pronti a mettersi in via;
prima che essi muovano e ci occupino altrimenti, osserviamone le
foggie del vestire. Esse vogliono apparire solenni; ove la povertà
tolga di spendere in pompose vesti, è lecito, per tal giorno,
pigliarne ad imprestito, come sappiamo che avveniva alle antiche spose
veneziane; «esse non arrossivano, scrive la signora Renier
Michel[287], di prendere in prestanza, per quel dì, li fregi, e sino
la corona d'oro che lor venìa posta in cima al capo, qual segnale di
nuove spose. Il Governo avea cura di abbigliare in pari modo quelle
che venivano dotate dal pubblico; ma, finita la festa, dovevano esse
restituire tutti gli ornamenti, non ritenendo per sè che la dote.»

Incominciamo dal capo della sposa; come si pettinasse solennemente
presso i Romani e nell'India e si pettini fra gli Albanesi ed in
Russia, abbiamo sopra veduto. Accennammo pure di sopra alla keza o
cuffia o berretta delle Albanesi. La cuffia è simbolo delle donne
maritate; nella Piccola Russia, quando una ragazza si è lasciata
sedurre, le compagne le mettono per forza sul capo il fazzoletto a mo'
di cuffia, come le donne maritate lo portano. In Germania[288], le
donne maritate mettono alla sposa una cuffia, con nastro di seta rosa,
mentre le non maritate cercano impedirlo. In Piemonte[289] la nuova
sposa porta una cuffia a piume, in Corsica una cuffia bianca
arricciata[290], a Castelnuovo Magra in Lunigiana una rete di seta
rossa[291] con nappe rosse pendenti, e sopra la rete, da una parte, un
piccolissimo e grazioso cappellino di paglia, dall'altra ricche
ciocche di fiori, particolarmente garofani. Talora, oltre la cuffia,
occorre ancora un fazzoletto o un velo, come presso le spose albanesi
e le côrse[292]; talora il velo solo, talora il velo e la corona. Ma
al velo ed alla corona nuziale dovremo concedere più oltre un paio di
capitoletti distinti. Onde, per finire quello ch'io so intorno alla
testa della sposa, aggiungerò qui ancora come, in alcune parti del
Trentino, le fanciulle portino sul capo una fogliolina verde, simbolo
evidente di verginità, la quale perdono il dì delle nozze, in cui
s'intrecciano ai capelli della sposa fiori finti.

Intorno al collo portano in Germania un filo rosso, che può ricordar
forse il nastro rosso e nero di lana delle spose indiane[293]. Rosso
è, per lo più, il fazzoletto che le spose piemontesi portano intorno
al collo, e la collana de' così detti dorini (che sono ghiandette
d'oro, vuoto o pieno, a più o meno giri, secondo la dote della sposa)
onde esse medesime fanno la loro massima pompa, e le granate con
fermaglio d'oro che ricingono il collo delle spose di Castelnuovo
Magra in Lunigiana, contengono forse il medesimo simbolo, presagio più
facile ad indovinarsi dal lettore che a dichiararsi da me.

La veste della sposa, secondo l'uso antico, è per lo più bianca; e
l'uso si mantiene quasi universalmente presso i popoli indo-europei.
Accenno come una singolarità la consuetudine di Ortonuovo in
Lunigiana, ove la sposa porta una gonnella di panno nero con busto
guernito di rosso allacciato sul davanti con una stringa rossa. Vuolsi
poi notare come in Italia, dopo l'invenzione della seta, la vanità
delle spose del contado faccia loro spesso preferire all'antica veste
nuziale bianca (l'_alba tunica romana_), una veste di seta o nera od a
vivi colori.

Intorno alla vita vedemmo già usarsi dalle spose un nastro, o cintura,
per lo più di color rosso; un tal nastro portano pure gli sposi nel
Trentino, legato al braccio.

Sul grembo, spesso in Italia, il grembiale; le calze, ora bianche, ora
rosse; le scarpe ora rosse addirittura, ora legate con nastri di seta
scarlatta.

Nell'India, vestendosi la sposa, si diceva: «le dee, che questo
(abito) hanno filato, tessuto e disteso e piegatine intorno i lembi,
ti vestano fino alla vecchiaia. Vivendo a lungo, vestiti di questo.
Con quell'attrattiva che è ne' dadi e nelle bevande spiritose, con
quell'attrattiva che si trova ne' figli, con quell'attrattiva che ha
una coscia ignuda, con quella, o Açvin, ornatela. Così noi orniamo
allo sposo suo questa sposa; la rallegrino di figli Indra, Agni,
Varuna, Bhaga, Soma.»

L'attenzione si fermò assai meno sopra gli abiti dello sposo; pure si
può notare che trionfa anche in essi il color rosso, per lo stesso
simbolo che di sopra ho accennato. Attorno al cappello, al braccio,
alla vita, alle calze, alle scarpe splendono nastri rossi; ama i fiori
anche lo sposo, ed ove usano le ghirlande o le corone, s'inghirlanda o
s'incorona; ed ove usa il velo ei si lascia velare.


NOTE:

[287] _Origine delle feste veneziane._

[288] Cfr. SIMROCK, _Handbuch der Deutschen Mythologie_.

[289] A Riva di Chieri.

[290] Cfr. la cronachetta, presso i _Canti Côrsi_ del TOMMASEO.

[291] Si rammentino le reticelle color d'arancio delle spose romane,
citate da Festo.

[292] Queste ultime portano sopra la cuffia un fazzoletto di Cambrì o
d'altra tela fina pendente sugli omeri.

[293] Nell'India meridionale usano il tali, una specie di figuretta di
divinità fecondatrice, per un nastro, color zafferano, a 108 fili
finissimi, sospesa al collo delle donne maritate. Cfr. LAZZARO PAPI,
_Lettere sulle Indie Orientali_.




II.

Lo sposo arriva.


Solo, difficilmente ei s'arrischia; lo accompagna, per lo più, il
procolo o il camerata e talora una intiera brigata di giovani, fra
suoni, grida, spari di pistoloni o schioppi. I ragazzi, al solito, gli
fanno contrasto; ma di questi impedimenti nuziali vedremo, di
proposito, in un prossimo capitolo. In Sardegna, lo sposo viene
accompagnato dai paraninfi e dal prete del villaggio, specie di
mezzano. Appena la sposa vede arrivare lo sposo si getta ai piedi
della madre, e, piangendo e singhiozzando, ne invoca la benedizione.
Ne' dintorni di Fenestrelle, in Piemonte, lo sposo muove con tutto il
parentado, e, secondo la espressione popolare piemontese, trova
sempre, alla dimora della sposa, l'_uscio di legno_[294], che vuol
dire la porta chiusa. Quei di fuori fanno alcuni bizzarri complimenti,
spesso in rima, ai quali rispondono, dopo avere aperto, ed essere
state ritrovate, dove stavano con essa nascoste, le amiche della
sposa. Questi dialoghi fra gli amici dello sposo e le amiche della
sposa sono popolari all'uso indo-europeo; e noi conserviamo ancora il
canto relativo de' Brettoni, e quello degli Albanesi. Ma, presso i
Brettoni, canta per la fanciulla e per le sue compagne, il loro
avvocato che si chiama _breutaer_; il _bazvalan_ o procolo, arrivato
coi compagni dello sposo, a cavallo, nel cortile della sposa, la
invita col canto ad uscire; il _breutaer_ risponde; finito il dialogo
fra loro, lo sposo coi compagni resta fuori; il _bazvalan_ viene
introdotto e siede un istante a tavola; dopo di che, il _bazvalan_
discende a pigliare lo sposo[295].

Presso gli Albanesi di Calabria, mentre le compagne finiscono di
vestire la sposa e la porta sta sempre chiusa, arriva lo sposo co'
suoi e dicono[296]:

    Rondinella dal bianco collo,
    Apri tosto, e mi ti mostra,
    Chè ti è venuto l'amante alla porta.

Le donne rispondono maliziosamente dal di dentro:

    Zitti, via, che è impedita,
    Abbiamo la biancheria nel bucato,
    Abbiamo il pane al forno;
    Quanto ne lo leviamo, e poi vengo.

Gli uomini:

    Colà su, colà per il monte,
    Colà era una pianura grande,
    Dove pascolavano le pernici;
    Mi si lanciò uno sparviero[297],
    La più bella ne scelse,
    E me la rapì per il cielo.

Le donne si volgono allora a consigliare la sposa compagna, perchè
pigli il suo partito:

    O sposa, tu sorella mia,
      Servi tu il signor tuo,
      Lascia gli ufficii che hai,
      E prendi quelli che troverai.

Gli uomini fanno coraggio allo sposo, affinchè compia ardito il suo
disegno:

    O tu, signore sposo,
      Non andare timido,
      Chè non vai a combattere,
      Ma vai a prendere
      Quel capo (gentile come) una mela
      Quella vita (sottile come) una verga.

Le donne aprono la porta; gli uomini irrompono; lo sposo fa atto di
rapire la sposa; le donne si lamentano così:

    O sparviero, primo sparviero,
      Lasciami andare la pernice;
      Ecco tristamente, poichè l'hai afferrata
      Di lagrime inonda il seno.

Lo sposo è occupato della sposa; i compagni rispondono per lui:

    Non la lascio, e non la rimuovo,
    Chè io per me la voglio.

Vedendo una parte delle donne disperato il partito, salutano la sposa
e la benedicono in nome de' suoi parenti:

    Prendi tu dunque, sorella mia,
    Prendi il saluto dalle compagne,
    Dalle compagne, o dalle vicine.
    Prendi la benedizione di tua madre,
    Di tua madre, e del padre tuo.

L'altra parte si volta dolorosamente verso la madre in nome della
sposa che, tutta occupata del suo dolore, non può più parlare:

    Che ti ho io fatto, o madre mia,
    E mi rimuovi dal tuo seno,
    Dal tuo seno, e dal tuo focolare?

Ma la madre, che nell'uso popolare indo-europeo non accompagna mai la
figlia nè alla chiesa nè al banchetto, perchè deve stare in casa a
piangere, soffocata dalle lacrime, non può nulla rispondere; e neppure
il vecchio padre. In nome loro pertanto una parte delle donne benedice
la sposa:

    Abbiti la benedizione tu, o figlia,
    Vanne come il sole quando esce.
    I nostri nomi nei tuoi figli
    Si ripetano, e sieno onorati,
    Quando noi saremo trapassati.

Questi rimproveri che la sposa addolorata volge alla madre sono pure
assai poeticamente resi in un canto popolare russo. Lo sposo arriva
co' suoi compagni a cavallo, secondo la consuetudine più universale
all'uso indo-europeo; la sposa inquieta interroga la madre, che, per
mezzo di vaghe risposte, si studia, come può, di allontanare dalla
figlia il dolore che le sovrasta; ma, quando la compagnia entra in
casa e si stacca dal muro la sacra immagine, innanzi alla quale si
devono gli sposi prosternare per essere benedetti, anche la madre si
unisce a benedire:

    — Madre, perchè nel campo c'è la polvere?
        Signora, perchè nel campo c'è la polvere?

    — Sono i cavalli che scherzano;
        Luce mia cara, sono i cavalli che scherzano.

    — Madre, nel cortile le visite arrivano,
        Signora, nel cortile le visite arrivano!

    — Fanciulla, non temere, non ti renderò,
        Luce mia cara, non ti renderò.

    — Madre, sul verone le visite arrivano,
        Signora, sul verone le visite arrivano!

    — Fanciulla, non temere, non ti renderò,
        Luce mia cara, non ti renderò.

    — Madre, nella stanza nuova vengono,
        Signora, nella stanza nuova vengono!

    — Fanciulla, non temere, non ti renderò,
        Luce mia cara, non ti renderò.

    — Madre, dal muro levano l'immagine santa,
        Signora, dal muro levano l'immagine santa!

    — Fanciulla, non temere, non ti renderò,
        Luce mia cara, non ti renderò.

    — Madre, mi benedicono,
        Signora, mi benedicono!

    — Fanciulla, il Signore sia con te,
        Luce mia cara, il Signore sia con te[298].


NOTE:

[294] L'üss d'bosch.

[295] Cfr. VILLEMARQUÉ. _Op. cit._

[296] Cfr. CAMARDA. _Op. cit._

[297] Anche nella poesia popolare russa vedemmo già personificato lo
sposo in uno sparviero; nella poesia vedica, lo sparviero porta
l'ambrosia, figura del fallo che porta il seme genitale.

[298] Dopo pubblicato questo libretto uscì a Londra (Ellis e Green,
1872) un libro prezioso intitolato: _The songs of the Russian people_
by W. R. G. Ralston, ove un lungo e interessante capitolo (pag.
262-308) è consacrato ai canti nuziali della Russia. A tale capitolo
rinvio il lettore che volesse più ampie notizie sopra le nozze russe.




III.

Il pianto della sposa.


L'uso indo-europeo primitivo lasciava piangere la sposa una sola
volta, quando veniva lo sposo, e benedetta dal padre e dalla madre, la
menava alla sua nuova dimora. La benedizione de' parenti bastava senza
quella del prete; le funzioni domestiche bastavano senza quelle della
chiesa. Allora si poteva dal rituale notare, in modo preciso, quando
alla sposa spettasse di piangere. Ciò non si può ora, che lo sposo
riceve in consegna la sposa non una, ma due o tre volte: la prima in
casa, quando gli sposi s'avviano alla chiesa, la seconda nella chiesa
stessa, la terza quando si torna di chiesa, correndo in parecchi paesi
l'uso che gli sposi tornino dalla chiesa a far la prima refezione
nella casa della sposa, la quale, come si dice, alle Langhe Albesi in
Piemonte, ha bisogno di forze _per la fatica del viaggio_.

Questa molteplicità di congedi contribuì forse a fare scomparire in
molti luoghi l'antico uso che faceva piangere la sposa prima di
recarsi a marito. Pure di una cosiffatta usanza di vedica antichità,
sono ancora molte le traccie in Italia, in Grecia, in Albania, tra gli
Slavi e tra i Finni.

Per quello che mi consta dell'Italia, la cerimonia del pianto della
sposa è viva in Sardegna, presso il Lago Maggiore, nella valle
d'Andorno, a Monte Crestese nell'Ossola, nell'Abruzzo Ultra 1.º,
nell'Arpinate, in Calabria, in Sicilia, nel Bolognese, nel Fanese,
nell'Osimano, nel Tudertino; e dico la cerimonia del pianto e non il
pianto, dico il pianto infinto e non le pie lagrime che la madre e la
figlia insieme confondono nel dolore del distacco; poichè questo
dolore non è un uso, ma una voce sempre viva della natura, che non
concede ad alcuno di lasciar senza rammarico le persone e le cose
amate; dove si ama, si piange; ma perchè in molti luoghi si piange
senza amare, quest'altro pianto è dell'uso.

Ma l'uso per riuscir tale, dovette pure avere il suo perchè; ed il
perchè io lo trovo in un altro uso, che formerà il soggetto di un
prossimo capitolo che si intitola: _Il rapimento della sposa_. Il
canto popolare ci ricorda questo pianto obbligatorio nuziale, e de'
saggi ne recammo già dalla poesia russa ed albanese; i contrasti del
_Carmen Nuptiale_ di Catullo lasciano indovinare la stessa usanza; e
nell'agro Tuderte poi si canta ancora:

    La giovinetta, quando si marita,
    Con due parole abbandona la mamma:
    Dice: la libertà per me è finita,
    L'ultimo giorno che porto la palma[299].

A tal pianto, che fa, che dice lo sposo? Nel contado Osimano egli è
pronto a soggiungere: «Che avete che piagnete tanto? Avete paura di
non trovare il pa?[300] State zitta, magnerete, beverete e starete in
santa pace.» — Meno cortese invece il paraninfo greco[301], alla
piangente dice in nome dello sposo: «_se piange, lasciatela_»; al che
la sposa prontamente soggiunge: «_menatemi via, ma lasciatemi
piangere_.»

La sposa deve inevitabilmente piangere, e il perchè lo vedremo, come
pure perchè, mentre la sposa stava intenta al suo piagnisteo, lo sposo
indiano mandasse un grido d'evviva.


NOTE:

[299] La palma si dà alle vergini; cfr. l'uso del vescovo di Como nel
capitolo del primo libro che s'intitola: _Ricambio di doni nuziali_.

[300] Il padre, il babbo.

[301] Cfr. TOMMASEO, _Canti greci_.




IV.

Prima delle sacre funzioni.


Nell'India antica, era la suocera quella che faceva gli onori allo
sposo venuto per portarle via la figlia; ma gli onori avevano per lo
sposo assai poca attrattiva; la suocera di lui lo picchiava, con un
pestello da mortaio, e lo tirava in casa pel naso. Il primo uso del
picchiare lo sposo è pure germanico; ma, come il Weber[302] avverte,
non la suocera, ma la comitiva nuziale fa, in Germania, un tale sgarbo
allo sposo. Il suocero invece più onestamente offriva allo sposo
indiano un miscuglio di miele e gli preparava da sedere sovra l'erba
_kuça_. Presso i Tartari di Kazan è lo sposo che si fa precedere dal
miele, ch'egli manda con uova e burro in dono alla sposa. Anche nella
valle d'Andorno in Piemonte, lo sposo, di primo mattino, manda, entro
un paniere, tutta una colazione allestita in casa alla sposa: poich'è
uso che innanzi d'andare in chiesa gli sposi e compagni e parenti
loro, in casa della sposa, facciano il primo spuntino.

Rifocillata, la compagnia si dispone a partire, i suonatori accordano
i loro istrumenti e le campane incominciano con lo suonare a festa.
La madre benedice la figliuola, che in Ungheria s'inginocchia e riceve
sul capo l'acqua benedetta[303]. È una specie di sacramento domestico.

Così, presso i Brettoni, quando lo sposo è entrato in casa, il
capoccia gli consegna una cinghia da cavallo, che lo sposo passa alla
cintura della sua fidanzata. Mentre egli affibbia e sfibbia la
cinghia, il _breutaer_ intuona un canto che incomincia: _Ho veduto in
un prato una giovine cavalla gioiosa_, ecc.; dopo di che s'invocano le
benedizioni del cielo; il _breutaer_ fa scambiare gli anelli agli
sposi e giurarsi di rimanere uniti sulla terra come il dito
all'anello, per durare uniti nel cielo. La sposa esce quindi dalla
casa col paraninfo (che non è il _bazvalan_), il quale ha tante liste
d'argento sull'abito quante migliaia di lire porta la sposa in
dote[304]. Segue il fidanzato con la donzella d'onore; il _bazvalan_
fa salire lo sposo tenendo la briglia al suo cavallo, il _breutaer_
solleva di peso la sposa, ponendola dietro lo sposo, e compiendo così
l'ufficio del _dr'idhapurusha_ o _uomo forte_ del cerimoniale indiano
che sollevava di peso la sposa sopra la pelle di toro distesa presso
il fuoco sacrificale e forse la portava pure sopra il carro, come
nell'odierno uso germanico. Messi a cavallo gli sposi, tutta la
comitiva, pure a cavallo, parte di galoppo verso la chiesa; e il primo
che arriva si guadagna un montone e il secondo alcuni nastri[305].

In Russia, gli sposi vanno invece alla chiesa in due carri distinti,
tirati da tre cavalli, dopo che la sposa ha raccomandato il suo
giardino al padre, col canto che segue:

    Per la campagna, il cigno gridava,
    Nel gineceo Annetta piangeva:
    Dio giudichi il padre mio!
    Consegnano la fanciulla a gente straniera,
    Rimane il verde giardino senza di me,
    Si seccheranno tutti i fiori del giardino,
    Il mio roseo, il mio bianco fiore,
    L'azzurro, il celeste fiordaliso.
    Io farò questa raccomandazione al padre mio:
    Alzati, o babbo, di buon'ora,
    Innaffia, di frequente, ogni mio fiore,
    All'aurora ed al tramonto,
    E più ancora con la tua mesta lacrima.

Ma il lasciare la soglia della casa, per muovere alla chiesa non è
sempre senza cerimonie; in Germania, la giovine coppia gitta sulla
soglia che deve attraversare un tizzone acceso[306], quasi per
avvertire sè stessa come il passo che sta per fare vuol essere
difficile, od a purificarsi. In Sardegna, mentre la sposa esce dalla
casa paterna, le viene presentata una cestina piena di tortore, a
ciascuna delle quali essa deve dare la libertà[307]. Anche la _Venus
sponsa_ de' Latini rappresentavasi con una colomba in mano; e nei
sarcofagi de' primi tempi della Chiesa, a simboleggiare la fedeltà
coniugale, si rappresentano talora tortore, talora delfini[308]. Nella
campagna d'Alba, fino all'anno 1848, nella vigilia del giorno in cui
si festeggiano i due santi della città, per la qual festa si dà il
fuoco ad una colomba, che dà così principio ai fuochi d'artifizio,
perfettamente come la colombina di casa Pazzi che, in Firenze, per la
settimana santa si brucia, affinchè i contadini tirino gli augurii per
la raccolta dell'anno; nella campagna d'Alba, io dico, fino all'anno
1848, era l'ultima sposa fattasi prima della festa, che doveva dare il
fuoco alla colomba. Ora queste tortore e queste colombe compagne della
sposa, di ottimo augurio anche nelle nozze de' Brettoni, che cosa
significano? Sono esse simbolo d'innocenza o d'amore o di fecondità o
di tutto questo insieme? E le tortore che la sposa sarda mette in
libertà non potrebbero essere segno della innocenza che la fanciulla è
prossima a perdere? o pure, come parmi più probabile, non
simboleggierebbero esse la libertà che la fanciulla, sottratta
all'autorità paterna, va cercando nella gioia delle nozze?

Comunque ciò sia, ecco gli sposi in istrada, per non tornare indietro,
divisi per lo più, finchè il prete non li abbia uniti in chiesa, e
sostenuti ciascuno dai proprii parenti, mentre i suonatori, le
campane, lo sparo de' mortaletti e degli schioppi e gli evviva della
folla accompagnano la marcia più solenne che festosa di tutta la
comitiva nuziale, la quale quanta fosse, in passato, possiamo
raccogliere da una prova negativa, io voglio dire presso gli Statuti
Fiorentini del 1415[309], ove si pone il divieto che il corteggio
nuziale possa comporsi di oltre duecento persone, cioè cento per
parte. Nè alcun vocabolo potrebbe essere qui più proprio di
_corteggio_, per esprimere la comitiva nuziale, poichè dove son
principi, ivi è corte; e che gli sposi siano principi lo vedremo nel
capitolo seguente. Noto intanto, come nel Canavese, quando un uomo
s'avvia per pigliar parte ad alcuna comitiva nuziale, sia solito a
dire ch'ei va _a far onore_, o sia, _a far la corte_.


NOTE:

[302] Cfr. TOMMASEO, _Op. Cit._

[303] Cfr. SZTACHOVICZ, _Braut-Sprüche und Braut-Lieder auf dem
Heideboden in Ungern_. — Anche ne' Sassoni Siebenbürgen si accompagnano
gli sposi che lasciano la casa della sposa, per recarsi in
chiesa, con alcuni versetti di benedizioni. Cfr. SCHUSTER.
_Siebenbürgisch-sächsische Volkslieder_, _Sprichwörter_, _Rätsel_,
_Zauberformeln und Kinder-Dichtungen_, Hermannstadt, 1865. — Leggo poi
in una vita di Buddha (_The life or Legend of Gâudama the Buddha of
the Burmese_, by the rev. P. Bigandet) come, per le nozze di lui, i
Pounhas abbiano pure versato acqua benedetta sopra la testa degli
sposi. L'uso dell'acqua benedetta versata sul capo degli sposi è pure
vedico. Cfr. WEBER, _Indische Studien_, v.

[304] In Piemonte, suole la stessa sposa portare tanti giri di
_dorini_ (ghiandette d'oro) intorno al collo, quante sono le migliaia
di lire ch'essa ha di dote.

[305] Cfr. VILLEMARQUÉ, _Op. cit._

[306] Cfr. KUHN UND SCHWARZ. _Op. cit._

[307] Cfr. DOMENECH. _Op. cit._

[308] Cfr. MARTIGNY. _Dictionnaire des antiquités chrétiennes._

[309] Libro IV.




V.

Gli sposi incoronati.


Se non è una corona, sarà una ghirlanda; se la corona non è d'oro,
sarà di un altro metallo; se non si adopera corona, saranno fiori; ma
sempre usò e sempre usa ricingere di un serto il capo degli sposi.
Poichè gli sposi son principi, e principi, perchè il primo degli
sposi, lo sposo mitico, il sole è sommo principe incoronato. Al sole
fanno corona i suoi raggi; gli sposi della terra, nel difetto di raggi
solari, immaginarono cingersi il capo di oro o metallo che all'oro
somigli, o di vaghi fiori. Il principato degli sposi dura, in Russia,
quanto le nozze, o sia per lo più otto giorni; è un resto del culto
agli sposi come ai principi mi sembra l'uso da pochi anni scomparso
nella campagna d'Alba, ove un drappello di soldati presentava le armi
agli sposi che passavano, mentre che l'ufficiale di guardia offeriva
un mazzo di fiori alla sposa.

Ora è interessante il vedere come l'uso della corona o ghirlanda
nuziale sia popolare a quasi tutti i popoli indo-europei. Per l'India,
sappiamo che lo sposo muove tuttora incoronato alla dimora della
sposa; per la Russia, che i due paraninfi tengono levata sul capo
degli sposi per tutto il tempo del sacro rito una corona metallica,
d'oro per i ricchi, indorata o di ottone per i poveri[310]; per la
Grecia, che i due sposi portano una ghirlanda, la quale serbano di poi
sopra il letto; per l'Albania, allude alla corona nuziale un grazioso
canto popolare, ove si dice, fra l'altro:

    Quando passano il parentado con lo sposo
    Prendi i pampini della bianca vite,
    Sì prendi i pampini della vite bianca,
    E ne intessi due corone[311].

Presso i latini sappiamo che si coronava la nuova sposa con verbene ed
erbe scelte da lei medesima, e Imene si cingeva le tempie coi fiori
della fragrante maggiorana[312]; fra i primi cristiani, entrambi gli
sposi si incoronavano[313].

Nell'uso moderno europeo, generalmente, s'incorona invece solo più la
sposa[314]; e come le antiche spose, per memoria di Suida, dedicavano
il cinto nuziale a Diana, le nostre dedicano la loro ghirlanda nuziale
alla Vergine, che ne ha preso il posto e ne compie, presso le donne, i
più delicati uffici[315].


NOTE:

[310] Cfr. nel primo capitolo di questo libro, l'uso delle antiche
spose veneziane.

[311] Presso la _Raccolta di Canti popolari Siciliani_, fatta da
LEONARDO VIGO.

[312] Cfr. FESTO, sotto la voce _corolla_; e CATULLO, _In Nuptias
Juliæ et Manlii_:

    _Cinge tempora floribus_
    _Suaveolentis amaraci._

[313] «_Jam quidem virgo tradita est, jam Corona sponsus, jam palmata
consularis, jam cyclade pronuba, jam toga Senator honoratur._» — Cfr.
pure i vetri del Garucci ove appare lo stesso Gesù Cristo ad
incoronare gli sposi.

[314] Da un disegno presso il Lamarmora, entrambi gli sposi sardi
appaiono incoronati.

[315] Uso di Sinigaglia, nelle Marche. — Dalla risposta di Nicolò I,
papa, ai Bulgari, cap. III, presso il Muratori, _Antiquitates italicæ,
dissertatio vigesima, de actibus mulierum_, rilevo come gli sposi
bulgari dovessero portar corona e come gli sposi italiani fossero
soliti ad assumere le due corone in chiesa «_.... Post hæc autem de
Ecclesia egressi Coronas in capitibus gestant, quæ semper in Ecclesia
ipsa sunt solitæ reservari._» Forse dette corone erano metalliche.




VI.

Gli sposi velati.


Il velo può avere un doppio simbolo, o di legare materialmente gli
sposi o di rappresentarne la innocenza; il fatto che le vedove non
solevano, passando a seconde nozze, ripigliare il velo nuziale[316]
può convenire per la dichiarazione così d'un simbolo come dell'altro.
E il pudore naturale alle vergini dovette loro farlo più accetto e
contribuire a perpetuarne l'uso; se bene, per verità, anche a tal
pudore vi siano state e vi siano eccezioni[317]. Il velo che ora
vediamo per lo più bianco sul capo delle spose, come desiderato segno
di candore, in origine era di un color rosso di fuoco; e però
_flammeum_ lo chiamavano i Latini. Io inclino quindi a credere che il
desiderio di fargli simboleggiare la innocenza fosse in origine il
minimo, e che il colore del velo simboleggiasse piuttosto la prima
unione maritale. Per i Latini, il _flammeum_ doveva essere simbolo
d'unione sempiterna, se dobbiamo attenerci alla sola interpretazione
che, sotto questa voce, ne dà Festo[318], il quale nota come la moglie
del flamine, alla quale non era lecito il far divorzio, portasse di
continuo il _flammeum_; ma non è impossibile che la _flaminica_
portasse il _flammeum_ ossia il velo color fiamma, color del fuoco
generatore, per l'unica ragione che si chiamava _flaminica_. Si noti
tuttavia come il velo nuziale si converte ordinariamente anche per le
donne maritate moderne in cuffia: la qual cuffia, come il velo,
rappresenta non tanto l'innocenza che si ha, quanto quella che si è
perduta, come mi sembra provarlo l'usanza della Piccola Russia da me
ricordata, per la quale si copre il capo con un fazzoletto a modo di
cuffia, anche alla fanciulla che, senza maritarsi, ha peccato.

Il velo si metteva nelle antiche nozze sul capo dello sposo non meno
che della sposa; e sappiamo che, velati, nella cerimonia sacrificale,
solevano pure mostrarsi gli sposi romani. I cristiani adottarono l'uso
del velo nuziale solamente verso il terzo o quarto secolo dell'era
volgare, poichè in odio del _flammeum_ pagano, parve loro assai tempo
empia consuetudine; e forse d'allora in qua, non volendosi o non
potendosi sopprimere il velo, se ne mutò il color rosso in bianco.
Durò l'uso del velo nuziale per tutto il medio evo in chiesa, nè solo
per la sposa, ma anche per lo sposo. Quattro uomini tenevano i quattro
angoli del velo sospeso sopra le due teste incoronate degli sposi,
sempre che non si trattasse di vedovi[319]. E un testimonio oculare mi
scrive aver notato in una cerimonia nuziale a Parigi, nel tempio della
Madeleine, or sono pochi anni, come, ad un certo punto della messa, si
distendesse da due parenti sul capo degli sposi un velo oblungo. «Le
Greche dell'Armenia, scrive il signor Zecchini, pel giorno delle loro
nozze portano un velo di color rosso e giallo, col quale si coprono la
testa e tutto il corpo.»


NOTE:

[316] Nella risposta sopra citata del papa Nicolò I: «_Velamen illud
non suscipit, qui ad secundas nuptias migrat._»

[317] Tertulliano si lagnava già delle cristiane che non voleano
velarsi, mentre le arabe si coprivano tutta la faccia: De Virg. vel.
17: «_Indicabunt vos arabiæ ethnicæ, quæ non caput sed faciem quoque
ita totam tegunt, ut uno oculo liberato contentæ sint dimidiam frui
lucem quam totam faciem prostituere._» Che l'uso di velarsi poi presso
le donne che si maritano o maritate, fosse pure indiano, lo
argomentiamo da una prova negativa, presso il _Lalita-Vistàra_,
secondo la versione che dal Tibetano ne fece il Foucaux: «Cependant
Gopâ, la jeune femme de la famille de Çâkya, en présence de son
beau-père, et de sa belle mère, et des gens de la maison quelqu'ils
fussent, ne voilait pas son visage. Et ceux-ci se disaient, en la
blâmant avec sévérité: Ne conviendrait-il pas de reprendre cette jeune
femme qui n'est jamais voilée?»

[318] _Flammeo amicitur nubens ominis boni causa, quod eo assidue
utebatur flaminica, id est flaminis uxor, cui non licebat facere
divortium._ — Lo sposo indiano vela oggi egli stesso la sposa appena
terminate le funzioni. — In Tessaglia, la sposa tiene il velo fino alla
casa dello sposo.

[319] Cfr. MURATORI. _Antiquitates Italicæ_, Diss. XX.




VII.

Il tappeto degli sposi.


Quello che il velo sul capo, esprime il tappeto nuziale disteso sotto
i piedi degli sposi e sopra i sedili uniti ov'essi siedono; è simbolo,
cioè, del primo materiale congiungimento[320]. Gli sposi russi, per
quanto dura la sacra funzione, restano in piedi sovra un tappeto di
raso color rosa; gli sposi cercano mettervi i piedi nello stesso
tempo, poichè si crede che nella casa padroneggerà quello o quella che
metterà primo il piede sul tappeto nuziale. Gli sposi indiani
rimanevano sopra una rossa pelle di toro. Gli sposi romani sedevano
sopra scanni fra loro congiunti con una pelle della vittima
sacrificata, la quale, come si rileva da certi bassorilievi, era una
vacca. Noto, per incidente, come nel sacrificio nuziale degli antichi
Finni si sacrificava pure un toro[321]. Ora, una reminiscenza di
cosiffatti usi simbolici mi sembra di certo ancora il tappeto o
cuscino rosso, sopra il quale, nell'agro Tuderte, innanzi la soglia
della casa, la suocera fa inginocchiare la sposa[322].


NOTE:

[320] In Germania, gli sposi devono stare tanto vicini, mentre il
matrimonio si celebra, che nessuno possa fra loro vedere. Cfr. KUHN
UND SCHWARZ, _Op. cit._

[321] Cfr. KALEVALA, 20 runo, versione di Léouzon Le Duc, Paris, 1868.

[322] L'uso è alquanto somigliante; ma ignoro di qual colore sia il
tappeto che copre lo scanno e il tavolo, sopra i quali è fatta
discendere in Sardegna la sposa, presso la soglia della casa maritale.




VIII.

Gli sposi inanellati.


Altri son gli anelli della promessa, altro l'anello che si mette, in
presenza del prete, solennemente in chiesa. In Russia, in Albania, sul
Pindo, gli sposi scambiano i loro anelli tre volte. Scambio di anelli
tra gli sposi notiamo pure nelle Edda, fra i Germani e fra i Brettoni.
Rosso doveva essere l'anello nuziale scandinavo, e d'oro lo mantenne
generalmente l'uso nuziale indo-europeo, forse in memoria del _c'akra_
o circolo o disco del sole, il primo degli sposi.

Questo anello si mette, come è noto, al quarto dito, chiamato perciò
_anulare_, cui nel medio evo si reputava corrispondere una vena del
cuore. Secondo un rituale della chiesa di Rheims, il prete provava
l'anello sulle tre prime dita, recitando per ciascun dito una formula
ripetuta dal fidanzato, e al quarto dito si fermava con un'altra
formola[323]. Ma conviene che lo sposo abbia alcuna avvertenza nel
mettere in chiesa l'anello alla sposa; poichè la sposa trae pronostici
dalla maggiore o minor violenza con cui lo sposo l'inanella; se lo
sposo canavesano e il perugino introduca, per esempio, l'anello al di
là della seconda congiuntura nel dito della sposa, questa deve
rimanere avvertita che lo sposo sarà un tiranno domestico e che la
bastonerà. Grande sventura poi il perdere l'anello nuziale; in
Germania, de' due sposi morrà primo quello che avrà perduto l'anello;
e, nel Perugino, si dice che starà tanti anni nel purgatorio colui che
avrà perduto l'anello nuziale.


NOTE:

[323] Ecco il formulario:

  Al pollice: «Par cet anel l'Église enjoint
  All'indice: «Que nos deux coeurs en un soient joints
  Al medio: «Par vrai amour et loyale foy
  All'anulare: «Pour tant je te mets en ce doy.»

Cfr. CHÉRUEL, _Op. cit._




IX.

Communione di cibi e di bevande.


Vi ha un proverbio francese che dice: _Boire et manger, coucher
ensemble, c'est mariage ce me semble_. Questo proverbio si riferisce
evidentemente all'uso di far bere e mangiare gli sposi insieme, uso
che diede luogo nel medio evo a parecchi abusi[324].

Nell'India vedica, si versava sopra le mani de' due sposi unite una
doppia manata di grano arrostito.

Fra i Parsi, mentre gli sposi si danno la mano, il _maubad_ versa loro
sopra le mani unite riso e frumento.

La romana _confarreatio_, che consacrava le nozze, doveva avere il
medesimo significato, ossia rappresentare la communione di ogni bene
fra gli sposi.

La _confarreazione_ si celebrava nel cospetto del Pontefice, del
Flamine e di dieci testimonii. Le Vestali preparavano un minestrone di
farro con cui si aspergeva la vittima simbolica del sacrificio
nuziale. Di quello stesso farro facevasi un pane del quale entrambi
gli sposi doveano mangiare.

In alcuni cantoni della Brettagna, il prete taglia una fetta di pane
bianco e lo spezza fra gli sposi; quindi versa vino in una tazza
d'argento, che lo sposo beve in parte, passando il resto alla sposa.

In Russia, gli sposi, per un antico uso ereditato forse dai Greci, che
lo hanno pure conservato, si scambiano tre volte in chiesa il calice
contenente vino; l'ultima goccia dev'essere bevuta dalla sposa, la
quale intende così di volere, in seguito, vuotare, rassegnata il
calice delle amarezze[325].

Ne' dintorni di Bolzano (Trentino), due ragazzi sostengono due vasi
pieni di vino; il prete versa da bere allo sposo e alla sposa, che
bevono allo stesso bicchiere; quindi si fanno bere tutti gli astanti.

Tutto ciò fa parte del cerimoniale sacro; ma vi sono usi, i quali,
anche non presente il sacerdote, restano sacri, tenendo le parti del
sacerdote il padre. Così, se gli sposi non divisero i cibi e le
vivande in chiesa, lo faranno appena giunti a casa.

Nella valle di Susa, gli sposi mangiano allo stesso piatto e bevono
allo stesso bicchiere[326].

Lo stesso uso vive in Sardegna[327] e presso il Lago Maggiore.

L'indiano Gobhila scrive d'un cibo sacrificale, che nel secondo giorno
delle nozze gli sposi dovevano mangiare insieme, e il Weber[328]
annota come nell'antiche usanze del settentrione, e in Colonia, e ne'
Siebenbürgen gli sposi bevono allo stesso bicchiere.

Nell'Indocina[329], al banchetto nuziale gli sposi mangiano allo
stesso piatto; così, generalmente, nell'India odierna, al banchetto
che si fa nel quarto giorno delle feste nuziali.

Marco Cralievic', l'eroe de' Serbi, fra gli altri doni che egli reca
alla sposa, ha pure una ciotola, nella quale egli deve bere con essa;
e sappiamo da Quinto Curzio[330] come, presso i Macedoni, gli sposi
spartissero con la spada lo stesso pane, ed insieme lo gustassero.


NOTE:

[324] _Lo Statutum Synodale Nicolai Episcopi Andegavensis_, ann. 1277,
cap. III (presso il Du Cange, _Op. cit._): «_Intelleximus nonnullos
volentes et intendentes matrimonium ad invicem contrahere, nomine
matrimonii potare, et per hoc credentes se ad invicem matrimonium
contraxisse, carnaliter se commiscent. Verum cum per hoc nullum
matrimonium contrahatur, et ob hoc quoniam plures jam fuerint decepti,
vobis firmiter injungimus, quod frequenter et in publice Ecclesiis
parochialibus vestris dicatis, quod per prædicta ejusmodi matrimonium
nec sponsalia contrahantur._»

[325] Nella cena, che si fa la vigilia delle nozze, in Russia (governo
di Mosca) i convitati bevono vino e dicono: _è amaro_. Allora i due
sposi si abbracciano come a provare che l'amaro diviso diventa dolce.

[326] Cfr. REGALDI. _La Dora._

[327] Cfr. LAMARMORA. _Op. cit._

[328] _Op. cit._

[329] SYMES. _Op. cit._

[330] VIII, 4, 27 «_hoc erat apud Macedones sanctissimum coeuntium
pignus, quem divisum gladio uterque libabat._»




X.

Intorno all'Altare.


A simboleggiare il viaggio della vita che i due sposi insieme faranno,
l'antico sposo indiano pigliava per mano la sposa e le faceva fare tre
giri intorno all'altare, dicendo: «_Vieni, sposiamoci, facciamo
figli. Uniti d'amore, gloriosi, contenti, viviamo cento anni._» Gli
stessi giri intorno all'altare compievano gli sposi romani, mentre
innanzi alla sposa, per augurio di fecondità, si portava il farro.
Nelle nozze russe, i due sposi tengono da una mano una candela, e,
pigliandosi per l'altra mano, fanno pure tre giri intorno all'altare;
quindi si baciano. Un'altra cerimonia somigliante era quella de' sette
passi della sposa indiana verso il nord-est, per ciascuno de' quali lo
sposo faceva un augurio; all'ultimo, egli diceva: «_fa l'ultimo passo
come amica; siimi affezionata; possiamo noi aver molti figli e questi
diventino vecchi._» Il che detto, come gli odierni sposi russi, così
gli indiani accostavano volto a volto. Al Weber[331] i sette passi
indiani richiamano pure in mente i sette salti dell'uso nuziale
germanico. Quest'ultimo uso, meglio che il viaggio in comune degli
sposi, può forse indicare soltanto che la sposa sta per fare il gran
passo. Il salto della sposa ebraica ha forse il medesimo significato,
se pure non è un semplice salto di gioia, come quello di Bigio, nello
_Stufaiolo_ del Doni[332].


NOTE:

[331] _Op. cit._ «Cfr. _Die sieben Schritte beim Ordale und vor Allem
Kuhn's Angaben über den Siebensprung. Vestphäl. Sagen, wonach dieser
Brauch bereits der indogermanischen Urzeit anzugehören scheint._»

[332] Scena ultima: il vecchio Nicolò dà in isposa al famiglio Bigio
la serva Caterina:

      _Bigio_: Io voglio tôr qui la vostra fante di cucina.

      _Caterina_: Vedi, balordo, di' madonna Caterina.

      _Bigio_: La signora Caterina, e copularmi come comanda la
      legge.

      _Nicolò_: Fa prima un salto.

      _Bigio_: Ecco fatto.




XI.

Ove le nozze si celebrano.


Nel recinto domestico si celebravano le nozze indiane, slave,
germaniche, greche e latine, sia che il solo padre della sposa
sacrificasse, sia ch'egli chiamasse ancora, per la cerimonia, un
sacerdote sacrificatore.

Nell'India meridionale, le nozze si fanno ancora sotto padiglioni
sostenuti da colonne in legno molto elevate[333]. Nel medio evo, in
Francia, si celebravano le nozze sulla soglia della chiesa. E che in
Toscana, fino al secolo decimoquinto si consacrassero pure nozze fuori
di chiesa lo argomentiamo da un divieto degli _Statuti Fiorentini_ del
1415[334] perchè un tale scandalo non si rinnovi. Nell'introduzione
del marchese Campori agli _Statuti di Modena_[335], a proposito d'un
matrimonio civile celebrato nel 1289, trovo poi queste parole:
«Ritornando in sul dire della celebrazione di quel matrimonio,
troviamo avesse luogo non in una chiesa, ma bensì nel cortile della
casa di Lanfranco Rangoni, dove, benchè fosse il verno, oltre a
duecento persone, tra nobili e popolani, erano convenute. Un Caretti,
senza più uom laico e che vent'anni più tardi apparisce notato nella
matricola de' giudici, richiese entrambi i giovani se ad unirsi in
matrimonio acconsentissero; alla qual dimanda affermativamente
risposero; dopo di che, i padri degli sposi innanzi a lui il consenso
loro prestarono. «Allora, dice il documento nostro, Tobia Rangoni
sposò coll'anello la figlia sua ad Aldrobandino, e poscia nella camera
stessa di lui fu ad essi apprestato il letto nuziale. Nè allora, nè in
altra circostanza, che ci sia nota, questa forma di matrimonio civile
che era, al dire del Caretti medesimo, secondo le consuetudini della
città, porse luogo a protestazione del clero, che pure in tante altre
circostanze ciò che stimava di pertinenza sua alacremente contro
l'autorità laicale soleva propugnare.»


NOTE:

[333] Quindi Citranguy, nella tragedia Tamulica, sopra Saranga:
«Regina, voi siete capace di legare e scuotere una montagna con un
pugno di capelli; di innalzare un padiglione nuziale, senza aiuto di
colonne.»

[334] Lib. IV «_intrare debeant in unam ecclesiam ordinatam pro libito
voluntatis et in eadem ecclesia sponsalitia huiusmodi debeant
celebrari_ et non alibi _sub poena, etc._»

[335] Modena, 1864.




XII.

La parte del prete.


Il concilio di Trento[336] stabilisce la nullità del matrimonio se non
sia contratto in presenza del parroco e di testimonii; il qual decreto
della Chiesa, preso alla lettera, dovea poi, nell'opinione del secolo
decimosettimo, far parere legittime le nozze, come quelle di Lucia
Mondella con Lorenzo Tramaglino[337].

Il prete supplì il padre, nelle funzioni di combinatore e consecratore
di nozze; e in qualche caso supplì la pronuba, o, come il feudatario
medievale, anche lo stesso marito.

Nel compiere tali ufficii e ancora nel rinunciare ai medesimi, il
prete si fa pagare; raro è che il parroco si contenti, come
nell'Abruzzo Teramano, che gli sposi gli bacino le mani. Egli vuol
doni, e la gallina che si dà nell'Arpinate al parroco e il bicchier di
birra, la candela e il ramo di rosmarino involto in un filo
sfilacciato di seta rossa che ricevono il pastore ed il sagrestano,
nell'Havelland[338], sono gli infimi doni che gli sposi possano
rilasciare alla chiesa. Il prete indiano richiedeva, senz'altro, una
vacca, e, per di più, riceveva in dono i panni sudici della sposa
ch'ei solo avrebbe, secondo la credenza inspirata al volgo, potuto
purificare.

In Francia, nel medio evo, il prete soleva pure intervenire al
banchetto nuziale; ma fosse pudore, fosse malizia, esso preferì, in
seguito, convertire il suo diritto in denaro.

Io inclino tuttavia a credere che il pudore trattenesse assai pochi
dal partecipare al banchetto nuziale, per lo più indecentissimo,
riflettendo come le frequenti lagnanze de' primi scrittori della
Chiesa contro i preti, diaconi e sottodiaconi che assistevano ai
banchetti nuziali, provino soltanto il piacere della recidiva. La
speculazione potè invece più presto decidere il prete a privarsi di
doni e vantaggi incerti, per assecurare ai suoi ozii una rendita
fissa. Così troviamo ora che il prete per lo più, nelle cerimonie
nuziali, riceve solamente danaro. Nel Pesarese, lo sposo dava al prete
un _papetto_ o un _testone_, o un _mezzo scudo_[339] ed al sagrestano
uno _zapparin_[340]. La qual conversione del dono in danaro, premeva
tanto al nostro prete ch'ei la volle pur consegnata, come legge, negli
Statuti municipali[341].

Gioverà ora vedere, per merito di quali ufficii, il prete riceve la
sua mercede nella cerimonia nuziale. Ai sacrificii antichi, ne' quali
si sacrificavano o si fingevano di sacrificare il simbolico toro ed
altri animali fecondatori, come la porca romana, con grande
spargimento di grano, riso, farro, simboli di fecondità, e di acqua
purificatrice, sottentrò presso i cristiani la così detta Messa degli
sposi, nella quale si finge di sacrificare in corpo e sangue ed anima
il fecondatore per eccellenza, la bellissima tra le figure del sole,
il Cristo. Poco su poco giù, sono gli stessi inchini, le stesse
benedizioni, le stesse preghiere, lo stesso spettacolo. Se non che, il
prete indiano accompagnava gli sposi nella camera nuziale, e
continuava a dirigerne e benedirne ogni movimento e recitar formole
molto espressive, finchè non vedesse il matrimonio intieramente
consumato[342]; il prete cristiano si fermò sulla soglia della chiesa.
Tuttavia è notevole come anche in Francia, e particolarmente in
Brettagna, il prete cristiano abbia cercato di protrarre l'uso antico,
recandosi nel medio evo a benedire il letto nuziale, sopra il quale
stavano gli sposi (_sedentes vel jacentes_, come dice il
cerimoniale)[343], con le seguenti parole: «_benedite questi cari
giovani come voi avete benedetto Tobia e Sara; degnatevi benedirli
così, o Signore, affinchè nel nome vostro essi vivano e invecchino e
si moltiplichino lungamente, pel Cristo Signor Nostro. Così sia._»
Altre formole di benedizione del letto nuziale si trovano ne' rituali
della Francia medievale.


NOTE:

[336] Sessione 24, c. I.

[337] Cfr. MANZONI, _I Promessi sposi_: cap. VI. «Il signor curato va
cavando fuori certe ragioni senza sugo, per tirare in lungo il mio
matrimonio; e io invece vorrei spicciarmi. Mi dicon di sicuro che,
presentandoglisi davanti i due sposi, con due testimonii, e dicendo
io: questa è mia moglie, e Lucia: questo è mio marito, il matrimonio è
bell'e fatto.»

[338] Cfr. KUHN UND SCHWARZ. _Op. cit._

[339] Lire 1, o 1 50 o 2 50.

[340] Centesimi 25.

[341] Cfr. _Statuta Castri Fidardi_ (Castelfidardo), Maceratae, 1588,
lib. quartus: «_Item statuimus et ordinamus quod in sponsalitiis
ipsis, vel postea quacumque ipsorum occasione, nullus audeat cereos
vel cereum seu fatioletta apportare, sed pecuniam tantum solvat et
offerat ad Altare; et qui contra fecerit. etc._»

[342] Cfr., nel terzo libro, i capitoli che s'intitolano: _La
pronuba_, e _Il Jus primæ Noctis_.

[343] Cfr. VILLEMARQUÉ. _Op. cit._





XIII.

Augurii di fecondità alla sposa.


Quasi tutta la cerimonia nuziale è simbolica del congiungimento degli
sposi e della fecondità loro augurata. Ma vi sono, fra l'altre, alcune
cerimonie più significative, che meritano di fermare la nostra
attenzione. Il grano, che la folla getta ancora sopra gli sposi che
passano in Sardegna[344], in Sicilia e ad Ortonuovo in Lunigiana,
ricorda il grano sparso a piene mani nelle cerimonie nuziali indiane e
latine, il grano che soleva portarsi innanzi alla sposa latina,
affinch'ella diventasse feconda, il grano che l'odierna suocera
indiana versa sul capo della nuora. Il cestino di pulcini che, nella
campagna di Bra, si fa abbracciare alla sposa ed i bambini che presso
i Brettoni si mettevano nel letto nuziale degli sposi, ricordano l'uso
vedico di mettere un bel bambino sopra il seno della sposa, per lo
stesso augurio di fecondità.

I Romani facevano sedere la sposa sopra una pietra Priapea; ed un
senso fallico aveva pure la pietra sopra il letame, ed altre pietre
alle quali lo sposo indiano, a più riprese, faceva accostare la sposa,
dalla quale scongiuravasi pertanto Viçvàvasu il genio della verginità.
Le zuppe di tutta carne che si mangiano nell'Altmark, in
Germania[345], dagli sposi, affinchè il loro bestiame s'accresca,
ricordano i numerosi inni e riti vedici, i quali, con la fecondità
degli sposi, auguravano la prosperità alla casa. A tutti questi atti
augurali, aggiungansi i frequenti augurii di numerosa figliuolanza
fatti, per ogni verso, con smorfie e parole agli sposi; e, dopo avere
tutto notato ed esserci persuasi che le credenze più antiche sono le
più tenaci, e che il mondo non minaccia spopolarsi, per difetto
d'augurii alle spose affinchè si fecondino, diamoci pure un po' di
spasso e permettiamoci pure di ridere, alla volta nostra, coi versi
inesorabili di Tito Lucrezio, ripetendo al credulo volgo il suo
eloquente _nequidquam_[346].


NOTE:

[344] Cfr. DOMENECH. _Op. cit._

[345] Cfr. WEBER. _Op. cit._

[346] _De Rerum natura_, IV:

    _Nec divina satum genitalem numina quoiquam_
    _Absterrent, pater a natis ne dulcibus unquam._
    _Appelletur, et ut sterili Venere exigat aevom;_
    _Quod plerumque putant, et multo sanguine moesti_
    _Conspergunt aras, adolentque altaria donis,_
    _Ut gravidas reddant uxores semine largo._
    _Nequidquam Divom numen, sorteisque fatigant._




XIV.

Allegrezze perchè si fa la sposa.


In Germania, la vigilia delle nozze, i ragazzi rompono tutte le
vecchie stoviglie della casa, levando grida di gioia. A Gallarate e
Turbigo, in Lombardia, il più ardito vicino entra di soppiatto nella
stanza ove la compagnia nuziale festeggia, e getta in mezzo ad essa
una scodella di terra, che naturalmente va in pezzi; dalla strada
allora i ragazzi fanno strepitosamente evviva alla sposa. Nel Fanese,
la suocera presenta alla sposa una pentola piena di cenere e di
cattive erbe; la sposa la butta in terra; e quanto più minuti pezzi se
ne fanno, più il matrimonio sarà felice e fecondo. In generale, per
tutta Italia, si ha per buon augurio che in giorno di nozze si rompa
qualche cosa. Ed è troppo evidente di quali guasti sia simbolo, una
tal cerimonia, perchè io abbia bisogno di interpretare il malizioso
proverbio Perugino: «_se si rompe qualche cosa è male per la sposa._»

Ai ragazzi che fanno festa agli sposi, soglionsi ancor gettare
confetti, ciambelle e noci, che ricordano le _nuces juglandes_ de'
Romani. Allora i ragazzi se ne vanno via contenti e le loro grida
risuonano soltanto di lunghi evviva. Ma guai se si tardi o si neghi ai
gridatori il dono; le grida si fanno insolenti; non si rompono più
cocci, ma vetri e tetti, e si fa ingiuria alla sposa, come se questa
nell'unirsi ad un uomo, abbia incontrato la massima tra le vergogne.
Già Astolfo re dei Longobardi poneva una multa per impedire in Italia
l'abuso di gettare immondizie sopra la sposa[347]. Gli _Statuti di
Firenze_ del 1415[348] proibiscono che si gettino sassi contro o sopra
la casa, dove le nozze si fanno; gli _Statuti di Città di
Castello_[349] vietano che si gettino pietre, o immondizie o si faccia
strepito alla casa di chi fa nozze; un decreto finalmente della
Repubblica Veneta del 1562[350] ha quanto segue: «_Nelle feste che si
faranno di nozze, come di compagnie, et di cadauna altra, siano del
tutto prohibiti li festoni sì a porte et fenestre come in ogni altro
loco, nè possano usarsi tamburi, trombe squarzade, et simili
instrumenti, nè meno alcuna sorte di codette, o altra artiglieria._»
Pure lo sparo di mortaletti, schioppi e pistole e il suono di campane
continua ad accompagnare la festa nuziale in molti luoghi d'Italia,
come pure in Germania; ma non in segno di spregio alla sposa, sì bene
di festa. I giocolieri o _troctingi_ medievali sono sostituiti dai
presenti _torottotela_ subalpini e buffoni marchigiani, e
montenegrini[351], i quali accompagnano il suono e il canto di
movimenti assai grotteschi; anzi, presso Novi Ligure, il buffo è lo
sposo medesimo, il quale precede la comitiva, spiccando salti
meravigliosamente bizzarri, fra gli evviva della folla. Il violino e
la viola sono poi gli ordinarii strumenti coi quali si rallegra ora la
marcia nuziale ne' contadi d'Italia, se bene dei tamburi accennati nel
decreto della repubblica veneta vi siano ancora vestigia tra noi[352].

Nella marcia romana e greca, le tede o fiaccole, simboliche del fuoco
domestico e del fuoco generatore acceso dalle madri, ornavano la pompa
nuziale. Nell'uso moderno, gli sposi non portano la candela fuori
della chiesa, gli Slavi, e i Tedeschi che ne fanno uso, avendo per
costume di donarli al prete, come gli Italiani del medio evo[353]. È
singolare tuttavia l'uso di Civita di Penne, ove, all'uscire degli
sposi dalla chiesa, si presenta un uomo con una grande paniera, adorna
di dolci e nocciuole infilate, sul capo, e in mezzo alla paniera un
grosso lume.

All'uso delle tede nuziali vuolsi evidentemente ascrivere l'origine
della burlesca espressione italiana _far lume_, che vuol dire
assistere a bocca asciutta al godimento degli sposi o innamorati.

Nell'India ancora, si porta una lampada accesa, mentre la sposa muove
alla dimora dello sposo, qualunque sia l'ora del giorno, non
volendosi, di certo, sopprimere al fuoco il suo simbolo, che in questo
caso, non è tanto d'illuminare quanto di augurare alla sposa vigilanza
e fecondità; così, nell'India vedica, gli sposi si facevano precedere
dal fuoco nuziale che non doveva estinguersi mai; e una formola
conservata dall'_Atharvaveda_[354], da recitarsi mentre la sposa
entrava in casa, le raccomanda il fuoco e l'acqua, come l'uso romano
voleva che la nuova sposa fosse accolta con acqua e fuoco. Quanto
all'origine della cerimonia, è possibile che sia mitica; l'aurora, la
prima delle spose, la sposa del sole, ci presenta anch'essa alle sue
nozze un fenomeno di fuoco ed acqua, ossia di luce e rugiada.


NOTE:

[347] «_Pervenit ad nos, quod dum quidam homines ad suscipiendam
sponsam cujusdam sponsi cum Paranympho et Troctingis_ (specie di
giocolieri che saltano) _ambularent, perversi homines aquam sordidam
et stercora super ipsum jactassent, etc._»

[348] Lib. III: «_Si quis proiecerit lapides ad domum, vel super domum
alicuius tempore quo ibi fierent nuptiæ._»

[349] Editi a Città di Castello, 1538: «_Statuimus et ordinamus quod
nullus audeat vel presumat projicere lapidem vel petrudinem_ (sic)
_aliquam vel facere aliquem rumorem ad domum alicuius nuptias
celebrantis de die vel de nocte._»

[350] Cfr. MUTINELLI. _Lessico Veneto_.

[351] Cfr. MIÇKIEVIC'. _Canti Illirici_.

[352] Tale, per esempio, è il tamburello a sonagli che usa negli
Abruzzi.

[353] Cfr., di sopra il capitolo che intitolai: _La parte del prete_.

[354] Cfr. WEBER. _Op. cit._




XV.

Il rapimento della sposa.


Risaliamo qui ancora al mito, ed all'epopea che ne deriva. In questa
prima tra le creazioni artistiche dell'umano intelletto, il Dio o
l'eroe si conquista la sposa, sottraendola al suo guardiano, che la
tiene occulta. La giovine sposa, allieva delle fate, cresce nelle
tenebre; il giovine sposo, altro allievo delle fate, esce anch'esso
dalle acque tenebrose[355]. Il giovine sposo, sottrae alle tenebre la
giovine principessa, ossia la rapisce ai draghi, ai demonii; e in
altre parole più brevi e intelligibili, il sole sposa l'aurora, la
figlia della notte. Questo è il più frequente motivo mitico ed epico.
Ed a questo motivo io riferisco la cerimonia del rapimento che occorre
talvolta nell'uso nuziale indo-europeo. Gli scrittori romani, notando
l'uso, vollero spiegarlo come una reminiscenza dell'antico ratto delle
Sabine; e trovarono a' dì nostri, molti critici, che ripeterono
senz'altro quelle stesse origini dell'uso. Ma chi consideri come il
ratto delle Sabine sia un avvenimento del mito, e non della storia, e
come Romolo sia l'eroe dell'epopea latina, e però stia fuori degli
avvenimenti terrestri[356] e chi consideri ancora come, presso altri
popoli, i quali non ricordano nella loro storia alcun ratto di Sabine
lo stesso uso si conserva, non vorrà confermare un pregiudizio che
nacque in tempo in cui il cielo mitologico era chiuso alla critica
quanto e più forse dell'astronomico.

Il principe degli sposi, lo sposo visibile d'ogni giorno, lo sposo
celeste, lo sposo alle nozze del quale con Sùryà è dedicato un intiero
inno vedico, i cui versetti servirono poi nell'antichità indiana di
formole per il cerimoniale delle nozze, il sole, insomma, servì di
modello agli sposi. Egli sposa l'aurora e la rapisce dal potere
sinistro de' genii della notte: l'aurora versa la rugiada; la sposa
rapita deve necessariamente piangere. Ma il sole rasciuga la rugiada;
lo sposo non piange, ma rasciuga il pianto della sposa. L'uso ed il
fenomeno celeste, a vicenda, si dichiarano.

Vediamo ora come quest'uso siasi mantenuto. Dionigi d'Alicarnasso lo
chiama _greco ed antico_[357], ed è noto come a Sparta la cerimonia
nuziale fosse un vero rapimento che lo sposo faceva d'accordo coi
parenti. Nel rito romano, ai tempi di Catullo[358] il marito fingeva
di rapire dalle braccia della madre la sposa. La stessa finzione si
rinnova nell'uso nuziale sardo; e a Casalvieri, nell'Arpinate, la
forma del rapimento è questa:

«Lo sposo accompagnato dai parenti trova chiusa la casa della sposa;
nè, per picchiar ch'ei faccia, alcuno lo sente; onde, tutto smanioso,
ne domanderà i vicini che rispondono di non saperne nulla. Allora egli
si aggira per quei dintorni ed, in un fosso, troverà una scala a
piuoli rotta in qualche parte; egli, racconciatala, con questa sale
per una finestra nella casa della sposa. Dopo molto cercare trova la
sposa nascosta in qualche cantuccio, e con essa egli discende ad
aprire la porta della casa tutto festante ed allegro. Allora il padre
e la madre della sposa gli dicono: «_Or che l'hai ritrovata l'hai
meritata_», ed il padre di lui presenta innanzi la porta della casa ai
genitori della sposa una coscia di pecora, dicendo: «_ecco la carne
morta e dateci la viva_[359].» Dopo di ciò, la sposa viene benedetta e
consegnata allo sposo, che la mena verso la sua dimora.

La stessa cerimonia del rapimento è nell'uso Turanico. Per l'Ungheria,
me lo fa supporre la consuetudine che vi si mantiene del
_serraglio_[360]; per i Turcomanni, il Boqueville attesta come, dopo
una viva lotta simulata fra gli amici dello sposo e i parenti della
sposa, questa, resistente, viene portata via, di fuga sopra un
tappeto; per i Finni è ancora il _Kalevala_ che ci istruisce. Lo sposo
finnico come l'indiano e lo slavo viene o manda a pigliar la sposa con
un carro tirato da cavalli. La sposa piange a lungo e non sa
decidersi; la madre le rimprovera quell'abbandono; un fanciullo la
consola; le comari la consigliano intorno ai doveri; alfine lo sposo
mena via la sposa ed i ragazzi cantano: «_Un uccello nero è venuto dal
fondo della foresta fino a noi, e ci ha rapito una bell'oca._»


NOTE:

[355] Cfr. i miei _Studi sull'Epopea Indiana_.

[356] In uno studio speciale sovra l'_Epopea latina_, pubblicato nel
_Libero Pensiero_ di Parma, nell'anno 1868, ho tentato mostrare come
la vera e sola epopea latina sia nella vita di Romolo, personaggio
eminentemente mitico.

[357] ????????? te ?a? ???a??? ????

[358] Il _Carmen nuptiale_ ci offre un'idea di tali contrasti:

    _At tu ne pugna cum tali coniuge, virgo._
    _Non aequum est pugnare, pater quoi tradidit ipse,_
    _Ipse pater cum matre, quibus parere necesse est._
    _Virginitas non tota tua est, etc._

[359] Da lettera del prof. Ferdinando Santini.

[360] Cfr. il capitolo seguente.




XVI.

Il serraglio.


Allo sposo rapitore è naturale che parenti, amici, vicini, conterranei
contrastino la sposa rapita; quindi, per la sposa rapita, si armano le
guerre epiche; e dal mondo epico-mitico l'uso popolare ha derivato,
fra gli altri impedimenti nuziali, la cerimonia del serraglio, con la
quale s'impedisce l'allontanamento della sposa.

Nell'India antica, parecchie ragazze cercavano trattenere con varii
scherzi lo sposo mentre egli veniva a pigliare la sposa; e lo sposo le
placava con doni.

Così, in Russia, sono ancora le fanciulle che arrestano lo sposo prima
ch'egli arrivi alla chiesa; e lo sposo le manda via contente con
moneta spicciola e pan pepato.

Quando lo sposo, nell'Heideboden in Ungheria[361], conduce via la
sposa, la gioventù del villaggio con un nastro di seta impedisce la
via; gli sposi si riscattano con un bicchiere di vino e un po' di
pane, sebbene, alla prima, il procuratore della brigata dimandi assai
più.

Questa cerimonia è chiamata generalmente in Italia _fare il
serraglio_, in Corsica, _far la travata_ o _far la spallera_, nel
Pistoiese, _far la parata_, nella Valtellina, _far la serra_, nel
Tarentino, _fare lo steccato_[362] od anche _fare la parata_[363], e
in parecchi luoghi del Piemonte, _fare la barricata_.

In generale, stimasi poco onorata la sposa di quei nostri contadi ove
l'uso vige, se gli amici non arrestano gli sposi, mentre partono;
arrestando lo sposo, si prova di stimare la sposa; perciò le spose si
mostrano sempre liete di un tale contrasto, il quale consiste, per lo
più, in un semplice nastro che la sposa stessa deve tagliare, e talora
pure in una vera barricata (il serraglio qui appare simbolico della
verginità della sposa).

Del _serraglio_ nuziale trovo già ricordo per la Toscana, presso il
Sacchetti e poi nella decima novella di Agnolo Firenzuola[364] e in
uno scritto, forse inedito, del Rinuccini, che, per quanto spetta le
nozze, io riferisco per intiero, in nota, da un manoscritto della
Magliabecchiana[365].

Quando la sposa va fuor di paese, il serraglio si fa agli sposi sulla
porta del paese; ed ordinariamente è la sposa quella che con le
forbici taglia il serraglio, se pur questo serraglio è solamente un
nastro o cordoncino da potersi tagliare con le forbici, quasi voglia
la sposa mostrare con tale atto ch'essa va via volentieri e che non
le importa di perdere quello che perderà. Se invece si tratti di un
serraglio impossibile a tagliarsi con forbici, provvedono la ronchetta
del marito e le braccia di lui e della brigata soddisfatta ne' doni,
occorrendo talora di rovesciare una vera barricata composta di
parecchi attrezzi da campagna.

Pure alcuna volta accade che la brigata de' giovani, ricevuta, per
rispetto alla consuetudine, una piccola moneta, regali invece essa
stessa con lauti cibi e bevande gli sposi.

L'uso del serraglio dura, per quanto è pervenuto a mia notizia,
quantunque si vada ora sensibilmente perdendo, nel Monferrato,
nell'alto Canavese, nell'Ossola, presso il Lago Maggiore, nella
Valtellina, nel Trentino (Valle di Non), nel Fanese, nel Pesarese, in
alcuni contadi della Toscana, in Corsica, nell'Abruzzo Teramano e nel
Tarentino.

L'uso è de' più caratteristici nelle nostre cerimonie nuziali, e può
servire di lucido commento alla più bella pagina dell'epopea. Lo
sposo, sia che tolga la sposa stessa, sia che tolga alla sposa quello
ch'essa custodisce più gelosamente, è sempre un rapitore; ora le cose
vietate non ottenendosi senza difficoltà, allo sposo rapitore, che pur
finisce col trionfare, si oppone, per via, qualche ostacolo; il
_serraglio_ è figura evidente di ostacoli siffatti che lo sposo
rapitore incontra. Adamo Oleario, che viaggiava nell'anno 1637 in
Persia, vi aveva notato quest'uso. Quando si faceva il contratto
nuziale, tutti gli astanti dovevano tenere le mani distese, poichè in
tal modo s'impedivano loro atti di spregio allo sposo, come per
esempio, il taglio di un lembo della vesta, con imprecazione affinchè
lo sposo riesca impotente; ma di ciò si vedrà meglio nel nostro
libretto sopra gli _usi natalizii_.


NOTE:

[361] Cfr. SZTACHOVICZ. _Op. cit._

[362] «Staccatu.»

[363] «Apparatu.»

[364] «Costui adunque (un tal di Prato) sapendo ch'un suo amico menava
moglie, pensò subito, come è usanza di queste contrade, di farle un
serraglio.»

[365] Dico _forse_ inedito, perchè non vorrei che qualche eruditissimo
e gentilissimo bibliofilo mi venisse tosto, se io pubblico per inedito
ciò che forse non lo è più, a dare accusa di falso, come avviene tanto
spesso in queste care controversie dei nostri letterati; quasi che ci
fosse così gran merito a scoprire un manoscritto, quando questo
manoscritto si trova inscritto a catalogo; quasi che provenga molta
più gloria a chi copia da un manoscritto che a chi copia da un libro;
quasi che ogni copiator di manoscritti diventasse un Angelo Mai. Io do
per inedito lo scritto che segue; se non lo è, poco male; io lo
ripubblico perchè nessuno lo conosce, o tanto pochi ne hanno notizia
da non riuscire superflua una nuova edizione. Per dare poi il suo a
chi spetta, debbo ancora soggiugnere come fu una indicazione del dotto
ed ora compianto bibliotecario della Magliabecchiana cav. Canestrini,
che mi pose il manoscritto fra le mani. È una inezia per la quale
parrà che io spenda troppe parole; ma poichè sovra tali inezie si
spacciano e si pretendono, in giornata, diplomi d'immortalità, è bene
avvertire il lettore che io non vi pretendo affatto.

_Considerazioni sopra l'usanze mutate nel presente secolo del 1600
cominciate a notare da me, cav. Tommaso Rinuccinj, l'anno 1665 e con
pensiero d'andar seguitando fino a che Dio benedetto mi darà vita,
trovandomi nell'età d'anni 69._

Nozze.

Concluso che era un Parentado, gl'interessati dell'una e dell'altra
banda, ne davano conto, o in persona alli più prossimi parenti, o per
mezzo d'un servitore ai più lontani; poi per il giorno stabilito a
uscir fuori la fanciulla in abito di sposa s'invitavano le parenti
fino in terzo grado ad accompagnarla alla messa; e nell'uscir di casa
s'incontravano alla porta una mano di giovani, che facevano il
serraglio, che era un rallegrarsi colla sposa de' suoi contenti, e
mostrare di non volerla lasciar uscire, se non donava loro qualcosa,
al che rispondeva la sposa con cortesia, e dava loro, o anello, o
smaniglio, o cosa simile, et allora quello che haveva parlato (che era
sempre uno de più giovani e riguardevoli della truppa) ringraziava e
pigliava a servire la sposa, con darli di braccio sino alla carrozza o
per tutta la strada se s'andava a piedi, come per lo più seguiva, e al
ritorno a casa restavano a banchetto tutti quei parenti e parente che
erano stati invitati, e quelli del serraglio restavano licenziati.
L'anello si dava poi in altro giorno, nel quale si faceva una
colizione grande di confettura bianca, et un festino di ballo, dove
era sala capace, o pure si giuocava a Giulé, se era stagione da
vegliare. Nel mettersi a tavola ai banchetti, c'era un uomo in capo
alla sala che con una listra, che haveva in mano, chiamava per ordine
de' gradi di parentela ciascuno; e così senza confusione andava
ciascuno al suo luogo, le donne da una banda, e gli uomini dall'altra.
Mentre erano a tavola al banchetto delle nozze, soleva ordinariamente
comparire con mandato di quello, che haveva parlato nel serraglio, che
riportava alla sposa in un bacile di fiori, o con guanti d'odori, il
regalo che haveva havuto da lei, e lo sposo rimandava il bacile con
30-40, e fino in 60, e 100 scudi, secondo le facoltà, de quali se ne
serviva poi quello con gli altri compagni in una cena tra loro, o in
fare una mascherata, o altra festa simile.

Si dismesse poi il far il serraglio, perchè cominciarono alcuni a
servirsi del denaro in uso proprio; onde questo costume non si
riconosce adesso se non in Corte, che quando una delle dame della
Ser.ma Gran Duchessa se ne va sposa a casa sua, i paggi del Gran Duca
vi fanno il serraglio e la servono sino alla porta del palazzo, e
fanno poi del denaro un banchetto tra di loro.

Si dismesse ancora ne' banchetti il chiamare i parenti nel mettersi a
tavola con l'ordine del grado del parentado, onde pare ne siano nati
due disordini, cioè, che non tutti gl'invitati sanno in riguardo degli
altri il loro grado, e si mettono a fare insieme tante cerimonie, per
voler mandare in su gli altri, che genera confusione, e disagio per
chi è di già al suo posto. E l'altro, che in vece di molti parenti si
invitavano degli amici, che si pongono a tavola mescolati tra quelli e
qualche volta questi amici sono tanti, che escludono dall'invito molti
parenti (per non esser la sala capace di tante persone) che si va
perdendo quella famigliarità, che dovrebbe essere tra i parenti.

S'è anco dismesso il dar conto del parentado ai parenti in persona o
per mezzo d'altri, ma s'è introdotto di farlo per polizza, scrivendosi
in un quarto di foglio. N. dà conto a V. S. Ill. che ha maritata la N.
sua figliola o sorella al sig. N. in via tale, e si consegnano ad un
servitore o altra persona domestica di casa, che le porta dove vanno,
lasciandole in casa di ciascuno. E perchè molti hanno cominciato, per
meno briga, a fare stampare queste polizze, pare che si possa credere,
che l'usanza s'introduce comunemente.

La funzione dell'anello s'è fatta quasi sempre in casa, se bene
qualch'uno l'ha voluto, per devozione, dare in chiesa, e le spose
vestivano quel giorno di bianco, e con una veste che aveva le maniche
aperte fino in terra, ma poi s'è dismesso, e il colore, e la foggia,
vestendosi ciascheduna sposa all'uso dell'altre donne, e di che colore
più li piace.




XVII.

Per istrada.


La maggior solennità delle antiche nozze romane era la così detta
_deductio_; il popolo affollavasi alla porta, onde la sposa doveva
essere condotta alla casa maritale tra le fiaccole, i suoni[366], gli
osceni motti Fescennini, gli augurii e gli evviva al Dio Talassio, una
specie di Fallo latino. I parenti, gli amici intimi, la pronuba erano
della comitiva; così pure un _puer camillus_ col vaso _cumerum_, e tre
_patrimi et madrimi pueri praetextati_, l'uno de' quali precedeva con
una fiaccola di spina bianca, di ottimo augurio nelle nozze, gli altri
due guidavano la sposa. In Grecia usano ancora nel corteo nuziale
esser presenti i saltatori, i suonatori ed i cantori d'inni
epitalamici; la sposa carica di ornamenti procede in mezzo a due donne
che la sostengono.

La stessa pompa si nota nelle antiche e moderne nozze di tutto
l'Oriente, ove il massimo lusso di vesti, bardature e carri è
sfoggiato. Nell'India poi, lungo il viaggio, gli sposi solevano
recitar varie formole di augurio per la fecondità e felicità e di
scongiuro contro le malattie e contro i ladri che si potessero
incontrare per via. Tali formole ci sono, nella massima parte,
conservate dall'_Atharvaveda_. Così gli sposi romani in viaggio si
raccomandavano alla _Iuno domiduca_ o _iterduca_.

Secondo gli _Statuti di Modena_, sopra citati, la _deductio_ in
pubblico era il vincolo vero del matrimonio; così la _traduttione_,
che vale il medesimo, secondo gli _Statuti di Lucca_[367]. Forse per
questa ragione, e per evitare maggiori scandali, gli _Statuti di
Narni_ e di qualche altra città italiana stabiliscono che la sposa non
possa essere menata via di notte.

È uso ancora in alcune parti d'Italia[368] che la comitiva nuziale,
nel tornar dalla chiesa, faccia il giro alle case de' prossimi parenti
ed amici, ov'è rallegrata di cibi e di bevande. A Riva di Chieri,
talora, innanzi a tali case, s'improvvisano le danze, al suono degli
istrumenti portati dai musici che precedono la comitiva.


NOTE:

[366] Plauto, nella _Casina_, IV. 3:

    _Age, tibicen; dum illam educunt huc novam nuptam foras,_
    _Suavi cantu concelebra omnem hanc plateam hymenaeo._

[367] «Et se (lo sposo) menerà la ditta donna, fatta la festa delle
nozze dal dì della ditta traduttione, guadagni i frutti, le rendite e
l'entrate de' beni di essa donna. Et dal dì della ditta festiva e
pubblica traduttione, tutti i beni della ditta donna, posti
nell'inventario, si intendino e siano per autorità del presente
Statuto assegnati et dati per dote allo sposo, sia, o non sia seguita
la copula carnale, o che la ditta donna sia pubere, ovvero che la sia
impubere.»

[368] Per esempio, nel Piemonte e nel Trentino.




XVIII.

Danze nuziali.


Come non mancano il canto e il suono, raro è che manchi la danza ad
una festa nuziale. Lo stesso Buddha, che dichiara di non amare nè la
musica, nè i profumi, nè i banchetti, nè le danze, nè il vino, nelle
sue proprie nozze, _per operare secondo gli usi del mondo_[369], si
lascia vedere in mezzo ad ottantaquattro mila donne e si abbandona ai
giuochi, ai piaceri, ai suoni e ai canti.

Nell'India vedica, secondo l'_Atharvaveda_, appena la sposa era
partita, le sue sorelle e compagne, nella casa paterna, intrecciavano
le danze, le quali dovevano aver carattere molto somigliante a quello
delle danze funebri. La danza era dell'uso e non capricciosa; e tale è
rimasta nell'uso moderno, se bene si vada pure perdendo.
Nell'Heideboden, in Ungheria, l'uno de' due paraninfi suol dire:
«_Siamo noi pure qui, io ed il mio compagno, e non vogliamo lasciar
cadere quest'uso, anzi più tosto promuoverlo_[370].» Il paraninfo
invita, per conto dello sposo, la sposa alla danza, e le danze son
tre, la prima con lo sposo; ma gli sposi non si toccano; essi toccano
soltanto, l'uno da una parte l'altro dall'altra, il lembo d'uno stesso
fazzoletto; e così danzano; le altre due danze sono della sposa coi
due paraninfi.

Noi vedemmo il caso di Riva di Chieri, in Piemonte, ove, mentre si
mena via la sposa, si danza; lo stesso avviene nella pompa nuziale
dell'India odierna; a Templin si danzava alla mezzanotte del primo
giorno di festa dalla sposa con uomini travestiti da donna. Ma per lo
più le danze sono l'ultima cerimonia della festa, e, dove la festa
dura tre o più giorni, si rimandano all'ultimo giorno. In Grecia, al
terzo giorno «le parenti e le amiche vanno con la sposa alla fonte, ed
ella attinge in brocca nuova ch'ha seco e butta nella fonte cose da
mangiare e minuzzolini di pane; poi ballano in tondo; e quella è
l'ultima festa»[371]. Il _ballo tondo_ usa pure in Sardegna per le
nozze; e forse ci viene descritto in questi versi concitati, coi quali
si conchiudono le nozze della Tancia e della Cosa, nella dotta
commedia rusticale del Buonarroti:

    Il ballo s'intrecci
    Braccia con braccia;
    Mentre un s'allaccia,
    L'altro si strecci;
    Qualch'un si scoppi,
    Chi si raddoppi;
    Poi ciascun pigli per mano
    La sua dama, e andiam pian piano.

Nei dintorni di Bolzano, si balla dagli sposi, prima di aprire le
danze, quello che, nel Trentino, si chiama la _tudeschina_, e consiste
in una serie di movimenti graziosi fatti a piacere, ma, a tempo di
musica, per i quali lo sposo insegue danzando la sposa, e le si
avvicina, ma non la raggiunge mai.

La danza nuziale tra il popolo si fa all'aperto; tra la gente che ha
nome di civile, invece, entro sale splendidamente illuminate. Il
popolo danza per lo più di giorno; la gente civile di notte; ond'è per
essa il divieto di prolungare le danze oltre le tre di sera, che
s'incontra negli _Statuti di Firenze_ del 1415[372]. Esso finisce
veramente le feste nuziali con le danze, ed è, dalla sala delle danze,
quando si danza, che, secondo il Codice del Cerimoniale francese, gli
sposi che sanno vivere, devono, inosservati, scivolare, l'uno dopo
l'altro, al talamo[373].


NOTE:

[369] _Histoire du Buddha Sakya Mouni traduite du tibétain par
Foucaux._

[370] SZTACHOVICZ. _Op. cit._

[371] TOMMASEO. _Canti greci_.

[372] Lib. IV: «_In domo nuptiarum nocte sequenti post dictam diem
nuptiarum post tertium sonum campanae, quæ pulsatur de sero alle tre,
non possit danzari, sonari, carolari, vel tripudiari, et quod contra
fecerit puniatur, etc._»

[373] Code du Cérémonial par Mme la comtesse de Bassanville. Paris,
1867: «La mariée se retire de bonne heure avec sa mère, en évitant
d'être vue; c'est manquer de savoir-vivre, que paraître s'apercevoir
qu'elle se dispose à s'en aller. Le marié quitte la soirée peu de
temps après la mariée. Il choisit le moment où l'on danse pour ne pas
être remarqué.»




XIX.

Sulla soglia.


Le soglie della porta, nella dimora dello sposo, si ornavano pel
ricevimento della sposa. In Grecia, secondo Plutarco, le si coprivano
di rami d'ulivo e di alloro; in Roma, con bende di lana e fiori, dopo
averle unte con grasso di lupo e di porco. Lo sposo indiano, giunto
con la sposa alla casa maritale, le diceva: «_Io sono IL, e tu sei LA,
io sono il Saman e tu sei la Ric', io il cielo, tu la terra; uniamoci
e facciamo figliuoli_[374].» Presso i Romani, già notammo come la
sposa con la formola: _ubi tu Gaius, ibi ego Gaja_, che recitava pure
alla soglia della casa maritale, intendesse significare la sua parte
di dominio; e si cita presso la _Zeitschrift_ del Wolf[375], l'antica
formola tedesca, che diceva: «_Dove io sono l'uomo, là tu sei la
donna, e dove tu sei la donna, là io sono l'uomo._» È notevole poi
l'uso comune fra Roma antica e l'India, che lo sposo o chi per lui
sollevava di peso sopra il limitare della casa la sposa, la quale non
doveva nè toccare le soglie, nè esserne toccata. Per l'India vedica,
ricordano quest'uso l'_Atharvaveda_ e il _Kàuçikasütra_; per Roma
antica, Plauto[376], Catullo[377], Lucano[378].

Non ripetendosi la medesima cerimonia per le vedove, parrebbe quasi
che le soglie toccate dalla sposa dovessero toglierle quello che le
rimaneva di più prezioso; gli antichi tuttavia preferivano vedere in
tale cerimonia un nuovo simbolo del rapimento; e ad essi si accosta
Augusto Rossbach, il dotto illustratore degli usi nuziali di Roma
antica[379].

Nella Grecia moderna, il signor Zecchini osservò l'uso seguente:
«Quando la giovane è giunta alla porta, su d'un crivello distendesi un
tappeto, e sopra esso la si fa camminare nell'atto che si approssima
al marito. Se il crivello non si rompesse sotto i suoi piedi, ned essa
manca di pesarvi con tutto il suo corpo, nutrirebbesi in suo danno
alcuni sospetti che allarmerebbero lo sposo.»


NOTE:

[374] Cfr. _Atharvaveda_, lib. XIV, presso gli _Indische studien_ di
Weber, v.

[375] _Zeitschrift für Deutsche Mythologie._

[376] _Casina:_

    _Sensim super attolle limen pedes, nova nupta._

[377] _In Nuptias Juliæ et Manlii:_

    _Transfer omine cum bono_
    _Limen aureolos pedes_
    _Rasilemque subi forem._

[378] _De bello Pharsalico:_

    _Turritaque premens frontem matrona corona_
    _Translata vitat contingere limina planta._

[379] Cfr. ROSSBACH. _Untersuchungen über die Römische Ehe_,
Stuttgart, 1853.




XX.

La suocera.


Le suocere hanno nell'opinione popolare quel posto medesimo che le
matrigne: sono tristi. Quindi nel Pesarese, chiamano bacio di Giuda
quello che la suocera dà alla nuora; nell'Umbria dicono: _suocera e
nuora, tempesta e gragnuola_; nella _Fiera_ del Buonarroti[380], un
tale volendo far sacramento per qualcosa di spiacevole, grida: _orbè,
suocera mia!_ E, nella novella 227 di Franco Sacchetti, il piacevole
motto di una nuora diventa proverbio «_Buon per te, passera, che non
avesti suocera._»

Nella bocca della suocera, suonano sempre rampogne per la nuora; e la
stessa _veneranda madre_ di Ettore presso l'_Iliade_[381], non fa
eccezione, ne' lamenti di Elena.

Una delle pretese della suocera è di dormir più della nuora, o almeno
quanto questa. La nuora, secondo il precetto di Buddha, deve andar
l'ultima a dormire e levarsi la prima[382]; Draùpadì, presso il
_Mahàbhàrata_, volendo assicurare Satyabhamà come ella compia i suoi
doveri verso la suocera, osserva che il sonno suo e quello della
suocera durano del pari.

È interessante ora l'udire dal nostro Regaldi[383], come, nella valle
di Susa, la suocera accolga la nuora: «Quando la brigata giunge alla
casa dello sposo trova chiusa la porta; la nuora picchia tre volte; al
terzo picchio si apre, e in sulla soglia si affaccia la suocera
burbera nel volto, colla mestola appesa alla cintura, e comincia
questo dialogo con la nuora: — «Che cosa volete? — Entrare in vostra
casa e obbedirvi in quanto vi piaccia di comandarmi. — Eh! voi altre
ragazze leggiere e capricciose ben altro avete in capo che l'assetto
della casa. — Lasciatemi provare e vedrete. — Ma qui si tratta di
pascolare e mugnere gli armenti, di tagliare il fieno e lavorare i
campi. — Ed io taglierò il fieno e lavorerò i campi. — Di alzarsi la
prima e coricarsi l'ultima perchè la vecchia suocera possa alzarsi
l'ultima e coricarsi la prima. — Ed io farò anche questo. — Ma voi
verrete meno a tante fatiche. — Iddio e vostro figlio mi aiuteranno.» A
queste affettuose parole, la suocera smette l'aria burbera e
stringendosi amorevolmente fra le braccia la nuora: — _Vieni, figlia
mia_, le dice, _vieni e possa tu non mai scordarti delle fatte
promesse_. — Poi, levandosi la mestola dalla cintura, la consegna alla
sposa che da quell'istante fa gli onori della casa e invita tutta la
compagnia a prender posto al banchetto di nozze.»

In Calabria, segue il Regaldi, la suocera, all'entrare nella casa,
avvolge un lungo nastro color di rosa dietro alle spalle degli sposi e
congiungendone i capi innanzi al petto, trae seco la desiderata
coppia, rappresentando così uno stretto vincolo d'amore. Poscia i
parenti e gli amici, insieme con gli sposi, stendono le mani,
intrecciandole a modo di corona nello spianato innanzi alla porta
della casa e a suono di musiche cominciano una ridda lietissima,
cantando ad un tempo in lor favella consigli e ammonimenti alla sposa.

Gli onori del ricevimento alla sposa li fa la suocera, ma prima ella
vuole assicurarsi che la nuora sarà laboriosa e benevola; nel
Bolognese e altrove la suocera mette la scopa attraverso alla porta;
la nuora deve levarla e mettersi con quella scopa a spazzar subito le
camere; se non lo fa, la suocera si mette in collera; in Lunigiana,
nell'Umbria, nell'Arpinate, la suocera domanda alla nuora se porti
guerra o pace; la sposa risponde pace; allora le due donne si
abbracciano; a un tale dialogo si riferiscono pure due versi d'un
canto popolare umbro, che dicono:

    Te benedico colla palma dell'ulia (olivo)
    Possi portà la pace a casa mia.

Al che la sposa risponde: «Così speriamo.» Ma non sempre la suocera
vede bene le nozze, e però alcuna volta si astiene pure dai
complimenti. A Pinerolo, quando essa è contraria alle nozze, se ne
rimane in casa, per apprestare la cena. Lo sgarbo prenunzia
evidentemente grandi battaglie fra le due donne. Così negli usi de'
Brettoni, quando la madre di famiglia vede arrivare il _bazvalan_ per
trattar nozze che non le vanno, finge non vederlo e gli volta le
spalle, occupandosi del fuoco.

Ma se la suocera accetta le nozze, assicuratasi coi dialoghi sovra
descritti che la nuora le viene ossequente, mette il suo amor proprio
nel bene riceverla ed ospitarla. Da un capitolo antecedente rilevammo
l'uso di accogliere la sposa col grano per augurio di fecondità; la
_grazia_ de' Sardi, i confetti, gli zuccherini che si gettano alla
sposa contengono il medesimo simbolo. Simbolo di fecondità e di
ospitalità era il pane e il vino che anticamente gli sposi trovavano
preparati sulla porta della loro dimora; nei dintorni di Ciamberì, in
Savoia, la suocera attende alla soglia gli sposi con un pane e del
sale; in Russia, mentre lo suocero presenta agli sposi la sacra
immagine, la suocera solleva pure sopra le loro teste un pane con un
cavo nel mezzo ripieno di sale. La suocera sarda riceve la sposa con
grano e sale. La polpetta della suocera perugina e la schiacciata
della suocera abruzzese suppliscono evidentemente il pane ed il grano.
In Corsica, la suocera presenta alla sposa un _tinedru di
caghiatu_[384]; l'osimana un boccale di vino. Nel Tarentino, fino al
secolo decimosesto, era l'uso che la sposa, al suo ingresso nella
casa, fosse imboccata con una cucchiaiata di miele, cibo sovra ogni
altro accetto nelle nozze tartare.

È notevole ancora come l'uso indiano e romano di versar l'acqua ai
piedi della nuova sposa che entrava in casa siasi mantenuto in alcune
parti della Sardegna, ove la suocera accoglie ancora la sposa con un
bicchier d'acqua che versa innanzi la sposa, mentre questa passa la
soglia della camera nuziale. La suocera deve essere dalla nuora
considerata come la sua padrona e il suocero come il suo padrone;
perciò messere (_msé_), ossia mio signore, chiamano le nuore
piemontesi lo suocero, e madonna, ossia mia signora, la suocera; il
qual onore reso alla suocera rilevo pure da un canto popolare toscano:

    Quando sarà quel benedetto giorno
    Che le tue scale salirò pian piano?
    I tuoi fratelli mi verranno intorno,
    Ad uno ad un gli toccherò la mano.
    Quando sarà quel dì, cara colonna,
    Che la tua mamma chiamerò madonna?


NOTE:

[380] Giornata terza, atto secondo, scena 18.ª.

[381] XXIV:

    ... E se talvolta o suora
    O fratello o cognata, o la medesma
    Veneranda tua madre (chè benigno
    A me fu Priamo ognor) mi rampognava,
    Tu mansueto, con dolce ripiglio,
    Gli ammonendo, placavi ogni corruccio.

[382] Cfr. FOUCAUX. _Histoire du Bouddha Sakya Mouni._

[383] _La Dora._

[384] Un tinello di quagliata; cfr. TOMMASEO, _Canti Côrsi_.




XXI.

Il dominio della sposa.


La suocera è la padrona vecchia, la nuora è la padrona giovine della
casa. Perciò, entrando nella casa maritale, essa suole ricevere alcuni
simboli del suo nuovo dominio. Presso i Germani del settentrione
appendevano al fianco della sposa le chiavi[385]; e nel poemetto su
Rig, presso l'_Edda di Soemund_, troviamo Snoer, la fidanzata di Karl,
portarsele al fianco. La sposa romana riceveva anch'essa le chiavi, e,
accadendo divorzio, le restituiva[386]; nel Ducange[387], si aggiunge
come nel medio evo le vedove solessero gettare le chiavi e il cinto
nuziale sopra il cadavere del marito. Un altro simbolo popolare del
dominio della sposa nella casa è la mestola, che la suocera, ed ove
questa manca, lo suocero le presenta. L'uso vigeva nella Germania
settentrionale[388]: e vive ancora nei dintorni di Ciamberì in Savoia,
a Riva di Chieri, a Pinerolo in Piemonte e a Lugnacco nell'alto
Canavese; quindi l'espressione popolare italiana _tenere il mestolo_,
che equivale a _dominare_. A Castelnuovo di Magra in Lunigiana la
sposa entra in casa con due grembiali; la suocera ne slaccia uno e lo
porta sopra il letto matrimoniale, intendendo con ciò di darne a lei
il possesso.

La rocca, che in molti luoghi d'Italia la suocera presenta alla nuora,
è simbolo del lavoro che l'aspetta; la granata, che talora le
attraversa l'ingresso nella casa maritale, è simbolo dell'ordine e
della pulizia con cui ella dovrà tenere la casa.


NOTE:

[385] Cfr. MITTERMAIER, _Grundsätze des gemeinen deutschen
Privatrechts_. Cfr. la formola tedesca nel XIII capitolo del primo
libro di quest'opera.

[386] Sant'Ambrogio, Epistola 47 a Syagrio: «_Quo mulier offensa,
claves remisit, domum revertit._»

[387] Ed. Henschel, 1840-50.

[388] Cfr. KUHN UND SCHWARZ, _Op. cit._




XXII.

Cibi e banchetti nuziali.


Nelle nozze si dà al mangiare tanta importanza, che nozze e banchetto
da sposi vennero a significare il medesimo[389]. La novellina
piemontese, che finisce ordinariamente in un matrimonio dell'eroe con
l'eroina conchiude con questo ritornello: «_A l'an fait tante nosse e
tanti spatüss; e mi i j'era daré d'l'üss; a l'an gnanca name na f'tta
d'prüss_[390].» Qui la parola nozze vale evidentemente banchetto
nuziale; così, a quanto pare, nel _Bestiaire_ francese:

    Et feroît pour nous grant mangier,
    Et grans noces et gran convi.

E nozze si chiamano veramente in Toscana i banchetti nuziali, ma più
specialmente poi certe cialde che si fabbricano in occasione di
nozze, onde probabilmente l'adagio: pan di nozze. Così ad uno che sia
allegro suolsi domandare se egli venga da nozze, dove si mangia bene e
si beve meglio, come ci lascia indovinare il procolo Nencione, nel
_Mogliazzo_ del Berni:

    E' sarà buon che noi beiàmo un tratto,
    Ch'io voglio a queste nozze scorporare!

Nella Tancia del Buonarroti, al conchiudersi di un doppio matrimonio,
si canta:

    Andiam di brigata
    Intanto a bere
    E a godere
    Una 'nsalata
    E doman cialde
    Faremo a falde,
    Berlingozzi e bastoncelli
    Per le nozze di duo' anelli.

Nel banchetto nuziale bolognese trionfa un colossale pasticcio detto
_croccante_, che la sposa deve rompere; e quando il pasticcio è rotto,
tutti i convitati applaudono; non occorre indicare il senso di questa
cerimonia. A questo punto, ci dice la signora Coronedi Berti, uno de'
convitati va di soppiatto sotto la tavola, prende un lembo della vesta
della sposa e lo cuce ad un calzone dello sposo; e ciò vuol dire che
la loro unione è fatta e non può più disfarsi.

Le cialde, le ciambelle, le schiacciate, le polpette[391], i confetti,
gli zuccherini, la grazia[392], gli spinnagghi[393], gli
uccelli[394], i trionfi[395], i pemmata[396], i lunghetti[397], i
tortelletti, i ravioli[398], accompagnano ogni festa nuziale nell'uso
indo-europeo. Il miele di terra d'Otranto si ritrova nelle nozze
tartare ed indiane. Le noci delle nozze albanesi sono supplite
nell'India da quelle di coco. L'uso romano di distribuir nelle nozze
le noci ai fanciulli, come segno di abbandonare i pensieri
fanciulleschi, ci è reso popolare dai versi di Virgilio[399] e di
Catullo[400]. E il citato proverbio piemontese conferma ancora tal
uso:

    Pan e nus
    Vita da spus[401].

Secondo il signor De Simone, nel circondario di Taranto, i commensali
del banchetto nuziale, quando sono giunti _ad mala_, prendono ciascuno
un frutto, lo intaccano col coltello, collocano nell'intaccatura una
moneta d'argento e la regalano alla sposa; oppure versano un po' di
vino in un bicchiere, e vi buttano dentro una moneta; la sposa morde
il frutto, assaggia il vino, e raccoglie la moneta.

Da Olearius apprendiamo che in Persia, se un invitato tardava alle
nozze, veniva coricato sopra una scala ritta, con la testa rivolta
all'ingiù, e battuto sotto i piedi con una pezzuola attortigliata, fin
ch'ei non si riscattasse con qualche regalo.

Simbolo fallico sembrano gli uccelletti vivi che presso il Lago
Maggiore e nell'Arpinate portano ancora in tavola, sotto un coperchio,
agli sposi. E un altro simbolo fallico contiene certamente il tacchino
ornato di nastri rossi, che a Riva di Chieri in Piemonte, nella
campagna d'Alba Monferrina e in Ispagna[402], si riserva per l'ultimo
giorno del banchetto nuziale, banchettandovisi tre giorni. L'arrivo
del tacchino in tavola viene anzi accolto a Riva di Chieri con
singolari dimostrazioni d'onore, e il buffone o torottotela, prima che
lo si mangi, ne recita un testamento in versi, rozzo componimento, in
dialetto, di qualche moderno poetastro[403]. Oltre il buffone, appare
ne' banchetti nuziali il musico. Terenzio, negli Adelfi, ci ricorda i
suonatori di tibia[404]. «I Greci, scrive il dottor Zecchini,
rallegrano i loro banchetti di nozze cogl'improvvisi di un vate ch'è
un pitocco del paese, cantati da lui al suono della sua mandola,
mentre due danzatori grotteschi ne accrescono la gioia co' loro salti.
Omero (Odiss. III) ci dipinge questa festa tale quale la si vede
presentemente:

    «Rallegravansi assisi a lauta mensa
      Di Menelao gli amici ed i vicini;
      Mentre vate divin tra lor cantava
      L'argentea cetra percotendo, e due
      Danzatori agilissimi nel mezzo
      Contempravano al canto i dotti salti.»

A Riva di Chieri, in Piemonte, un suonator di violino e un individuo
che porta un vassoio pieno di fiori, s'introducono in fin di pranzo
nella sala del banchetto, e quello che porta i fiori, canta così:

    Oh! vui, pare d' la spusa, iv presentruma la piüma d'oca:
      Adess chi eve mariá la fia venta pagaje la dota.

    Oh! vui, pare d' 'l spus, iv presentruma la fiur d'ürtia,
      Chi la teñe nè pes nè mei cum a füssa vostra fia.

    Oh! vui, signura spusa, chi sei tant bin vestia,
      Ne smie la nostra mándula quand l'è si bin fiuria;

    Oh! vui, signur spus, chi sei tant bin vestì,
      I smie nost persi quand l'è si bin fiurì.

    Oh! vui, signura spusa, iv presentruma 'l branc,
      E se l'omu l'é nen bel sarà tant pi galant.

    Oh! vui, signur spus, iv daruma d'intende
      Che l'uma purtà ste fiur p'r chi n'y e fasse vende[405].

Dopo questa tirata alla borsa dello sposo, i due vanno intorno
distribuendo mazzi di fiori. Dicono maliziosamente alla sposa ch'essi
presentano una ghianda bucata, e la consigliano, se lo sposo voglia
batterla, a pigliare la valle de' prati:

    Vui, signura spusa, iv presentruma ün giandus furà;
    Quand l'om a veña a batve, pié la val di prà.
    Se chila as tröva lesta,
    As campa giü d'la fnesta,
    S'as tröva d'sgagià,
    A pìa la val di prà.[406]

Questo tra i canti che suonano alle mense nuziali è de' più decenti;
ma le caste orecchie della musa non potrebbero tollerare certi
sguaiati strambotti che si permettono oggi ancora nelle campagne
marchigiane i buffoni alle nozze; come neppure certe uscite
smodatamente allegre, con le quali la compagnia tentata dai fumi del
vino, promuove in ogni rustico banchetto il rossore sul volto alla
giovine sposa. Tempo di nozze, tempo di ciarle, dice un proverbio
piemontese[407]; ma poichè la ciarla è di rado innocente, poichè la
_procax fescennina locutio_ evocata da Catullo[408] non si tace,
poichè invano gli Statuti comunali italiani, a correggere gli
scandali, vollero ridurre il numero de' convitati permessi ne'
banchetti nuziali[409] a proporzioni modeste, la madre addolorata e le
vergini sorelle e parenti e compagne della sposa se ne astengono quasi
sempre, più per naturale pudore, che per obbedienza al precetto degli
antichi padri della Chiesa, i quali non si stancavano di predicare
contro l'indecenza de' banchetti nuziali. Fin dai tempi di Varrone
solevano i ragazzi soffiare alle orecchie della sposa novella i motti
più insolenti ed osceni[410]; chè, se i doni dello sposo li facevano
spesso tacere, a quel comprato silenzio non di rado seguiva il pianto
della povera sposa oltraggiata e delle stesse compagne che le erano
date per farle coraggio. _Prætextatis_, dice Festo, _nefas erat
obsceno verbo uti_, quasi che il far dire cose oscene ai soli
fanciulli non fosse delitto assai più grande.


NOTE:

[389] Abbastanza singolare è l'uso nei conviti nuziali della colonia
tedesca di Val Formazza nell'Ossola, e poichè il libro onde lo rilevo
ci offre un intiero capitoletto interessante relativo a quegli usi
nuziali, lo riferisco qui nella sua integrità. Il libro porta questo
titolo: _Peregrinazioni d'uno zingaro per laghi ed alpi, di Valentino
Carrera_ (Torino, 1861), ed alle carte 249, 250, 251, 252 leggiamo il
capitoletto seguente: «Stamane per tempissimo che appena la cuspide
dello Sternehorn s'indorava ai primi raggi del sole, ed ancora
soffiava nella valle la notturna brezza, uscito dalla capanna per
godere il sempre nuovo spettacolo dell'aurora e bagnarmi in quella
frescura, ecco a capo del ponte di Wald un drappello di questi buoni
montanari che recano a battesimo un neonato. Il padrino, coperta la
testa d'un cappello di feltro tutto ornato di lunghi nastri
svolazzanti e la persona d'un lungo mantello — qualunque sia la
stagione — porta al tempio il pargoletto per esservi battezzato,
tenendolo nascosto sotto le falde del pallio: sicchè il Formazzese al
primo uscire alla libera luce dei campi non ha le molli donnesche
carezze, ma cammina sotto quei ruvidi panni ad educarsi ad una vita
tutta laboriosa e parca.

E di tanto mi fu cortese la sorte che mentre io me ne sto quassù
badaluccando s'ammogliasse il gallo della checca del villaggio di
Zumsteg.

Tutti gli amici ed i vicini sono concordi a festeggiarne le nozze con
incondite canzoni, con moltissimi spari d'archibugio e di pistola,
onde tutti gli spechi montani e valloncelli attorno ne echeggiano
lungamente. Al partire della sposa dal natìo casale nessuno compare a
far evviva: un canto, un colpo di carabina sarebbe un insulto. Così
gli sposi s'avviano coi pochi più stretti di sangue al tempio. Appena
usciti, ecco loro incontro una frotta di giovani stranamente
mascherati che li saluta con fragoroso tuonare delle armi. Uno di
questi, coperto d'una sottile maglia le vive carni, malgrado la brezza
quasi invernale del mattino, precede gli altri e dalle penne, ond'ha
ornato il capo, appare quale caraibo. Egli tiene spiegata nella destra
una piccola bandiera bianca orlata di fettuccie rosse, quasi simbolo
di pace e d'amore. A parte le antitesi dell'abito colla temperatura,
il nostro giovinotto fa bella mostra di tarchiate membra e di
sporgente petto, quale scolpiva Spartaco il Vela. Questo altro che
inchina sul bastone la gibbosa persona, ti rappresenta al vivo un
vecchierello di cent'anni fa, coll'abito rosso, le scarpe fibbiate,
cappello a tre punte e lo sparato della camicia trinato, tutto
splendente di cento bottoni che non hanno pari se non lo scudo
d'Achille.

Questi dalla persona sottile, dritta ed alta come un pino, si è
travestito da donna con non poca ingiuria al bel sesso.

Alto là! Ecco una cricca di furfantelli ha sbarrato la strada: gli
sposi non oltrepasseranno la barriera se non distribuiscono ad ognuno
un fazzoletto. Durante il cammino gli amici continuano allegramente ad
assordare collo sparo delle armi i poveri sposi gongolanti per tanta
festa. Al giungere al casolare dello sposo la strada è nuovamente
barricata con una tavola imbandita di ciotole e di boccali: nuovi
evviva: nuove libazioni, nuovo fragore.

Pagato anche qui il dazio e sgombrato il passo, essi si recano
all'abituro dello sposo, ove nella stufa li attende un desco tutto
carico di caci, di carni salate. La sposa s'assiede a capo del tavolo,
mentre lo sposo fa da coppiere: mesce ad ogni istante ai convitati,
pago dei loro evviva; in quel giorno la sua casa è di tutti, chiunque
ha diritto di cioncare a sua posta quando ha fatti voti per la
felicità della sposa.

Accade qualche volta, mi si disse da un burlone, che sopravvenuta la
notte, lo sposo è ancora a digiuno, poichè nessuno ha pensato a lui ed
egli solo ebbe a pensare a tutti.»

[390] «Hanno fatto tante nozze e tanta allegria; ed io ero dietro
l'uscio; non mi hanno neanche dato una fetta di pera (peruzzo).»

[391] Perugino.

[392] Sardegna.

[393] Sicilia.

[394] Tal nome si dà ad una specie di pasticcietti abruzzesi, intrisi
nel mosto.

[395] Trentino.

[396] Grecia antica. Cfr. BECKER. _Charikles_, III.

[397] Cfr. MUSSO. _Chronicon Placentinum_, presso il Muratori, R. It.
Ser. XVI: «_Secunda die in nuptiis dant primo longetos de pasta cum
caxeo et croco et zibibo et speciebus. Et post, carnes vituli assatas;
et post, lotis manibus, antequam tabulae leventur, dant bibere et
confectum zuchari et post dant bibere._»

[398] Antico uso fiorentino; cfr. gli Statuti di Firenze del 1415,
lib. IV.

[399] _Sparge, marite, nuces; jam deserit Hesperus Oetam_

[400] _In Nuptias Juliæ et Manlii:_

    _Neu nuces pueris neget_
      _Desertum domini audiens_
      <i<Concubinus amorem._

    _Da nuces pueris, iners_
      _Concubine. Satis diu_
      _Lusisti nucibus. Lubet_
      _Jam servire Thalassio._
      _Concubine, nuces da._

    _Sordebant tibi villuli,_
      _Concubine, hodie atque heri_
      _Nunc tuum cinerarius_
      _Tondet os. Miser, ah miser_
      _Concubine, nuces da._

[401] Pane e noci, Vita da sposi.

[402] Cfr. CABALLERO. _Cuentos y poesias populares andaluces_, nel
cuento che s'intitola: _La suegra del diablo._ «Siendo para Panfila el
pelar la pava una perspectiva mas halagüeña que la caldera de la
lejía, dejò que se degañotase su madre, y acudió à la reja.»

[403] Lo riferisco in nota per la sua stranezza:

Che bel piasì ch' l'è p'r mi Esse si tant bin vestì. Im ved propi a
sté bin In grassia d'l spus Giuvanin. S'era bütame a t'rmolé, Quand la
cüsinera l'è vnüme a ciapé; Ma, avend sentì che, p'r mia mercede, Am
fasìu vnì a pusséde Tüta la bela cumpagnia D' sta spusiña tant'alegra
e ardìa, Sübit sunt vultame in alegrìa. Oh! am pias pi esse an mes a
ste spusiñe Ch'andè tüt 'l dì cun cule galiñe. An sissì i god üna
perfeta tranquilità Suvra sta taula tan bin parià. Pitu l'é 'l me nom
e sun ün nubilass, L'ai mai fait nen autr che mangié e andé a spass.
Oh! l'ai propi sempre mangià e beivü alegrament A vnì fin adess che
vöi fé me testament. Mi vöi pa fé cum a fan certi fasöi Ch'as fan
d'tuiru fin an s'y öi, Pöi a fan nen testament p'r nen discürbì i so
anbröi. 'L fatt me l'è franc e liber; d'nans e drè l'é tüt me. A j'é
pa ün ch'a pössa ciameme i me dui dné. Andé dunque dal nudar; i vöi
agiüsté bin i me afé, P'r ch'ai sia pöi nen da litighé. Sì a j'é i
testimoni ch'a sun Simon Gervas e Peru Carlin Bastian Giüspin e Toni
'l gneru. Chiel, sur nudar, ch'a scriva vuluntré; che lu vöi cuntenté
P'r l'ultima scritüra che i l'ai da fé. Lass i me oss a ün can bel
gross. La mia carn la lass a la cüsiniera e quand a sìa bin agiüstà, A
smijrà bin buña à tüta quanta la taulà. Tüta la mia piüma pi fiña Ch'a
serva a fé la pajas'tta p'r büté ant cula cün'tta. E arivand la
necessità, A sarà pöi già parià. Oh! adess a j'é 'ncura 'l nudar, Vöi
pa passé da avar. I lass dal bech an sü e dal pnass an giù: E se a n'a
pa pru, ch'as grata 'l cü.

[404]

          _Missa haec face,_
    _Hymenaeum, turbam, lampadas, tibicinas._

[405] «O voi, padre della sposa, vi presenteremo la penna d'oca; ora
che avete maritata la figlia conviene pagarle la dote. O voi, padre
dello sposo, vi presenteremo il fior di ortica, affinchè non la
teniate nè peggio nè meglio che se fosse vostra figlia. O voi, signora
sposa, che siete sì ben vestita, ci sembrate il nostro mandorlo
quand'esso è sì bene fiorito. O voi, signore sposo, che siete sì bene
vestito, voi sembrate il nostro pesco quando è sì bene fiorito. O voi,
signora sposa, vi presenteremo il ramo, e se l'uomo non è bello sarà
tanto più gentile. O voi, signore sposo, vi daremo da intendere che
abbiamo portati questi fiori, perchè ce li facciate vendere.»

[406] «Voi, signora sposa, vi presenteremo una ghianda bucata; quando
l'uomo venga per battervi, pigliate la valle de' prati. S'ella si
trova lesta, si butta giù dalla finestra; se si trova snella, essa
piglia la valle dei prati.»

[407] Dintorni di Fenestrelle.

[408] _In Nuptias Juliae et Manlii._

[409] Gli _Statuti di Modena_, pubblicati e illustrati dal Campori,
prescrivevano che sole 12 persone, oltre la famiglia, potessero
intervenire al banchetto nuziale; e lo stesso Campori cita il
banchetto di un Rossi con una Sanvitale, al quale presero parte 1214
uomini, 386 donne e 300 servi; egli è vero che si trattava in questo
caso di nobili, i quali si mettevano quasi sempre sopra la legge.

[410] Cfr. _De Habitu Virginum_, opera, 1726, p. 179: «_Quasdam
virgines non pudet nubentibus interesse, et in illa lascivientium
libertate sermonum colloquia incesta miscere, audire quod non licet
dicere, observare et esse præsentes inter verba turpia et temulenta
convivia, quibus libidinum fomes accenditur, sponsa ad patientiam
stupri, ad audaciam sponsus animatur._»

Varrone, presso Nonio Marcellino: «_Pueri obscoenis novae nuptulae
aures restaurant._»

Nè si risparmiavano le pronube; quindi San Gerolamo, nell'Epistola a
Geronzia: «_Responde mihi, carissima in Christo filia. Inter ista
nuptura es? Quem acceptura virum? Cedo? fugitivum; an pugnaturum? Quid
utrumque sequatur intelligis, et Fescennino carmine terribilis tibi
rauco sonitu buccina concrepabit, ut quas habeas pronubas, habeas
forte lugentes._»




LIBRO TERZO

IL MATRIMONIO SI CONSUMA




I.

Si prendono gli augurii.


Nell'uso nuziale indo-europeo, il matrimonio è un sacramento,
assistito da una caterva di iddii. Essi, come primi sposi, ammaestrano
e proteggono i mortali che si avviano alla vita coniugale. L'inno
vedico ci descrive un matrimonio solare, e la compagnia di quelle
nozze celesti diviene quindi la proteggitrice delle nozze terrene. In
Grecia, a Roma, in Germania, negli stessi usi cristiani, ove Cristo e
la Madonna figurano talora ad incoronare i novelli sposi, si ha il
medesimo intervento della divinità, auguratrice di lieti e fecondi
connubii. Ma il maggior lusso di iddii o genii evocati a render
propizie le nozze si osserva nell'antico uso romano. Quanto più
l'Olimpo romano appare povero per sè, tanto maggiore fu ne' Romani lo
studio di popolarlo con esseri al tutto immaginarii ed allegorici.
Lasciando stare Talassio, Giunone e Diana, dio e dee agli sposi
popolari ed accettissimi, si finse un iddio per ogni funzione del
rito nuziale, come gli antichi Indiani per ciascuna di tali funzioni
aveano una propria formola; onde i lamenti di Sant'Agostino, nella sua
_Città di Dio_[411].

Tuttavia i più solenni sacrificii nuziali erano in onore di Giunone;
in essi, toglievasi alla vittima il fiele e lo si buttava via, per
significare come ogni amarezza dovesse star lontana dalle nozze[412].

A Roma era considerato come di buon augurio il fulmine per le nozze,
probabilmente per la stessa cagione che faceva ai Germani preferire il
giovedì o _donnerstag_, _giorno del fulmine_, per la celebrazione del
matrimonio[413]. Ma il fulmine dovrebbe, a quanto sembra, non menar
pioggia, poichè un proverbio tedesco dice: _se il giorno delle nozze
piove, la sposa non ha nutrita bene la gatta_. Altre superstizioni
vivono ancora circa le nozze in Italia e fuori.

A Mineo, in Sicilia, per esempio, gli sposi inginocchiati all'altare
devono levarsi insieme, poichè morrà prima chi primo si leverà. Altro
uso somigliante, che vigeva già sotto forma poco diversa a Roma[414],
si osserva nell'Umbria, a Novi Ligure, a Lomello, e nelle Langhe di
Alba Monferrina, ove gli sposi entrano nella camera nuziale ciascuno
con una propria candela accesa ed insieme la spengono, o la fanno
spegnere dalla madre dello sposo o della sposa, perchè il pregiudizio
è ancora diffuso, che morrà prima quello il cui lume si sarà spento
prima. A Novi Ligure, stanno ancora attenti gli sposi alla prima
persona che l'indomani delle nozze viene a visitarli; l'augurio è
tristo, se questa persona sia un vecchio od un prete. A questi
incontri per via in nessun luogo si dà nondimeno tanta importanza,
quanto presso gli Indiani ed i Brettoni. Nell'India se il padre dello
sposo, mentre va a fare la chiesta, si abbatte in un gatto, o in un
serpente, o in uno sciacallo, forse pure in un corvo, che sappiamo
essere anco per gli Indiani uccello di sinistro augurio, torna
indietro e rinuncia o pure elegge altro giorno più fortunato. Così,
tra i Brettoni, se il _bazvalan_, mentre va a fare la chiesta,
incontra una pica od un corvo ritorna sopra i suoi passi; egli procede
invece lieto innanzi se ode il grido della tortora, la quale abbiamo
già veduto di sopra[415] accompagnare spesso gli sposi. In Russia e in
Germania si crede funesto il matrimonio quando il carro nuziale
incontra una lepre, ossia quando la lepre va contro il carro.
L'origine di questa credenza è, senza dubbio, indiana. Uno dei
frequenti appellativi sanscriti della luna è quello che porta la
lepre; la lepre che attraversa il carro nuziale vale quanto il fare le
nozze quando la luna non è propizia, ossia nelle fasi tenebrose della
luna.


NOTE:

[411] _De Civitate Dei_, lib. 6, cap. IX: «_Cum mas et fœmina
conjungantur, adhibetur deus_ JUGATINUS. _Sit hoc ferendum. Sed domum
est ducenda quæ nubit; adhibetur deus_ DOMIDUCUS; _ut in domo sit,
adhibetur deus_ DOMITIUS; _ut maneat cum viro, additur dea_ MANTURNA.
_Impletur cubiculum turba numinum, quando et paranymphi inde
discedunt. Adest dea_ VIRGINENSIS _et deus pater_ SUBIGUS _et dea
mater_ PREMA _et dea_ PERTUNDA _et_ VENUS _et_ PRIAPUS. _Virginensis
quidem ad hoc ut virgini zona solvatur; Subigus ut viro subigatur;
Prema, ut subacta, ne se commoveat, comprimatur._»

[412] Cfr. NIEUPORT, _De ritibus Romanorum_.

[413] Veggasi quanto abbiamo scritto, in proposito, nel capitolo dei
pronostici.

[414] Cfr. HOTMAN, _De veteri ritu nuptiarum_: «_rapi solebat fax
nuptialis, qua prælucente nova nupta deducta fuerat ab utrisque
amicis, ut ait Festus, ne aut uxor sub lecto viri, aut vir in
sepulchro comburendam curaret, quo utraque mors propinqua alterius
captari putabatur._»

[415] Cfr. il cap. IV del secondo libro.




II.

Giorni per le nozze e loro durata.


Nel capitolo intorno ai cibi e banchetti nuziali, vedemmo come a Riva
di Chieri e nell'Albese si banchetti tre giorni, ma al terzo giorno
soltanto si mangi il tacchino. Con ciò s'intende che la giornata vuol
essere grassa; grassi i cibi, grassi i discorsi, grasse le opere; lo
spirito è vinto dalla carne; o, in una parola più esplicita, il
matrimonio si consuma. Ma, perchè tre giorni d'attesa? Perchè l'uso
indo-europeo è questo. E perchè sia tale l'uso indo-europeo, Gobhila,
antico autore indiano, ci mette in via d'indovinarlo. «Dopo tre notti,
egli scrive, ha luogo la copula, dicono gli uni; tempo opportuno per
la copula è il momento in cui alla sposa che si trova nel mese è
appena cessato il sangue.» Il mese lunare e il mese delle donne
facendosi corrispondere, si comprende ancora perchè dagli antichi si
preferisse per la celebrazione de' matrimoni il plenilunio e il
novilunio, e la luna o Lucina ne fosse la proteggitrice. Celebrandosi
poi i matrimonii, appena la fanciulla divenisse matura, si capisce
perchè si ponesse tanta attenzione a que' tre giorni famosi, e
all'indomani soltanto de' tre giorni le nozze si consumassero.

Col tempo, serbandosi l'uso, se ne dimenticò la ragione; l'uso
medesimo, per questo stesso obblio della sua origine, a capriccio de'
preti si abusò, qual mezzo di penitenza, imposto agli sposi. Così,
nell'India stessa, secondo il commentatore Pàraskara, si danno già,
oltre all'astinenza delle tre prime notti, astinenze di sei, di dodici
notti ed anche di un anno. Così il professor Cristoforo Baggiolini mi
scrive che un certo parroco del Vercellese imponeva per ordinaria
penitenza ai nuovi maritati di astenersi per dieci, quindici ed anche
venti giorni dal far letto comune; a Gallarate e Turbigo gli sposi
rimangono divisi per otto giorni; in Valtellina usano fare omaggio
alla Vergine de' gaudii maritali ritardati per tre notti. Così una
misura semplicemente igienica, al modo stesso che il divieto assoluto
di ogni carne nell'India e della carne porcina presso gli Ebrei, e pel
venerdì e sabato, della carne grassa presso i Cristiani, divenne un
comandamento religioso. Nel medio evo, in Italia, era generale l'uso
tra gli sposi di fare un po' di astinenza, ma, come rilevo dal
Muratori, non tanto per conformarsi all'uso oramai invecchiato, quanto
per obbedire al precetto della Chiesa[416]. In Grecia, passavano pure
generalmente tre giorni prima che gli sposi consacrati si
unissero[417]; e lo stesso avveniva in Roma[418]; il cristianesimo vi
mise di suo una nuova superstizione; lasciò credere, cioè, come in
Germania[419] si crede, che le tre notti di astinenza siano necessarie
per iscacciare il Diavolo e salvare la povera anima. Nelle _Edda_,
«Gerd piglia tempo nove notti prima d'acostarsi a Frey. Frey risponde
al messaggio: una notte è lunga, due son più lunghe; come passarne
tre?» È noto come, nelle _Edda_, il numero simbolico nove, tiene quasi
sempre il posto del tre. Nel Belgio la stessa usanza; e presso i
Turchi ancora lo sposo si unisce con la sposa solamente il quarto
giorno[420].

In Italia, noto la presenza di quest'uso a Riva di Chieri, ad Alba
Monferrina, nel Milanese, nella Valtellina, nel Pesarese, nel Fanese,
nell'Osimano, nell'Umbria, nel Teramano, e nell'Arpinate. Nel
Genovesato lo osservava fin dal secolo decimoquarto il Sacchetti[421].

Ma se gli sposi acconsentono a darsi tanta mortificazione, cercano poi
la via di alleviarla, occupando i tre giorni di astinenza con feste.
Ed ecco, per qual motivo le feste nuziali sogliono in parecchi paesi
durare più giorni; ecco per qual motivo, se incominciano il lunedì,
finiscono il giovedì, se incominciano il giovedì, finiscono la
domenica, se incominciano il sabato, finiscono il lunedì; esse hanno
da durare da tre a quattro giorni; ma non è caso che alcuna festa
nuziale, fatta secondo il rito, s'incominci in Italia di mercoledì o
di venerdì.

Il venerdì essendo giorno di magro, non è possibile che in detto
giorno si pensi ad un connubio; per il mercoledì, alle Langhe di Alba
Monferrina, corrono due proverbi: _sposa mercorina è peggiore della
brina, e sposa mercorina fa andare il marito in rovina._ Il lunedì in
vece, ossia il giorno sacro alla luna, il giovedì, ossia il giorno
sacro a Giove tonante, e la domenica o il giorno del Signore, giorno
del sole, sono considerati come propizii. Quanto al venerdì, sembra
sia stato escluso dal solo ricordo cristiano della passione di Cristo,
in memoria della quale si impose il digiuno; poichè, al contrario,
come giorno sacro a Venere dovea esso preferirsi nelle nozze; e di qui
spieghiamo perchè il venerdì, o giorno di Freia, sia ancora in
Germania uno de' giorni prescelti per le nozze[422], ed anzi
precisamente il giorno in cui gli sposi si uniscono[423].

Detto de' giorni, può giovare il conoscere quali stagioni l'uso
indo-europeo preferisca per la celebrazione delle nozze. E qui pure è
sorprendente come la razza indo-europea palesi la sua unità.
Nell'India, in Grecia, in Germania si designava come tempo propizio
alle nozze quello che passava fra l'equinozio d'autunno e quello di
primavera, ma specialmente l'inverno.

Presso i Romani, secondo Macrobio[424], erano funesti alle nozze i
quattro giorni dopo le calende, le none e le idi. Nella Francia
medievale, si celebravano i matrimoni dopo il Natale[425].

In Italia, il maggior numero di matrimonii si fa in carnovale, o sia
nell'inverno. Tra gli altri mesi dell'anno, si sfugge particolarmente
il maggio, per il proverbio siciliano che dice: «_La spusa majulina
nun si godi la curtina_», variante del proverbio latino che diceva:
_maio nubunt mala_[426].

In Sicilia, si evita ancora il mese d'agosto, come nefasto per le
nozze; uso superstizioso oggi, ma in origine fondato, senza dubbio,
sovra alcuna ragione naturale.

In Persia tutti i tempi dell'anno son buoni per le nozze, eccetto il
mese del _ramazan_, e i dieci giorni dell'Ashur, ne' quali si celebra
la morte di Hussein.

Sovra i quali usi particolari nondimeno corre spesso l'uso generale
del buon senso, il quale permette nozze a qualsiasi stagione
dell'anno, ove la necessità lo porti; e vi è necessità, osserva
l'indiano commentatore di Âçvalàyana, e pecca anzi quel padre che non
riconosca una tale necessità, ogni qual volta ei «non mariti la
figliuola, appena è diventata donna.»


NOTE:

[416] _Antiquitates Italicæ_, diss. XX. _De actibus mulierum._ Gli
sposi «_a sacerdote monebantur, ut ob reverentiam Sacramenti eo die et
sequenti nocte a commercio carnali abstinerent. Imo erant, qui per
biduum et triduum subsequens observandam indicerent continentiam._»

[417] Cfr. BECKER, _Op. cit._

[418] Cfr. HOTMAN. _Op. cit._ — Macrobio, lib. I, c. 15: «_Primus
nuptiarum dies verecundiæ datur._» — Ricordo poi ancora l'ordine che dà
Romolo, presso Dionigi d'Alicarnasso, II, ai giovani romani che
rapiscono le Sabine di serbarle caste per una notte, quindi menarle:
«?a? f???tte?? ????? ??e???? t?? ???ta.»

[419] In Allgäun e Bettringen; Cfr. WEBER. _Op. cit._

[420] Cfr. UBICINI. _La Turquie actuelle._

[421] Cfr. novella 154 «.... essendo le nozze di Genova di
quest'usanza ch'elle durano quattro dì e sempre si balla e canta, mai
non si proffera nè vino, nè confetti, perocchè dicono che profferendo
il vino, e' confetti, è uno accomiatare altrui; e l'ultimo dì la sposa
giace col marito e non prima.»

[422] Cfr. KUHN UND SCHWARZ. _Op. cit._

[423] Cfr. SIMBROCK. _Op. cit._

[424] _Saturn._ I. 16.

[425] Cfr. un contratto di matrimonio del 1462, presso il Du Cange.
_Op. cit._ «_Convenerunt ulterius dicti domini de Altoforti et de
Ulmo, patres dictorum sponsi et sponsæ futurorum, facere sollempnisari
dictum matrimonium de dictis sponso et sponsa in primo sponsalio, post
festum nativitatis Domini proxime venturum._»

[426] Cfr. OVIDIO. _Fast._ V:

    _Si te proverbia tangunt,_
    _Mense malas Maio nubere vulgus ait._




III.

Il jus primæ noctis.


Dalle notizie de' viaggiatori italiani nelle Indie orientali
raccogliamo come l'erede, nelle famiglie, non fosse già il
primogenito, ma il secondogenito. Che il medesimo uso vivesse nel
medioevo germanico lo raccogliamo dal Du Cange[427]. Quest'uso trae la
sua origine dalla costumanza presso certi popoli, certe caste, certe
famiglie di concedere il godimento della sposa per la prima notte non
allo sposo, ma ad uno straniero; e questo straniero era un viaggiatore
qualsiasi a Tarnassari, e un bràhmano nel Malabar[428]. In origine,
dovea considerarsi come una pena l'esercizio di un tale diritto,
poichè troviamo che nell'India il viaggiatore e il bràhmano non solo
ne venivano pregati come di un favore, ma specialmente ricompensati.

Il figlio che ne nasceva, come spurio, non poteva ereditare; e, per lo
più, se ne faceva un prete, come negli usi nostri si fa ordinariamente
prete o frate il figlio di nobile che abbia poca sostanza da eredare.
È da notarsi come nell'antica credenza vedica si supponeva che un
demonio si nascondesse nella vergine, il quale ne venisse via col
sangue[429]; è da ricordarsi ancora come i panni insanguinati si
davano al prete, il quale solo, dicevasi, aveva ancora virtù di
purificarli[430]; quindi si comprenderà, parmi, perchè lo sposo
cedesse volentieri ad altri il suo posto per la prima notte.

Lo stesso uso viveva ancora in Europa nel medioevo; ma quello che, in
Asia, facevasi dai preti, come per grazia e per mestiere, in Europa si
continuò a fare dai medesimi e dai feudatarii, come per diritto finchè
la pazienza de' sudditi potè reggere al sopruso. L'idea di purificare
la sposa essendo scomparsa, rimaneva soltanto più la cura di
pregustarla; gli sposi, resi accorti dell'inganno, e riconosciuta la
iniquità della gravezza, si levarono contro i loro tiranni che in
parte spensero, in parte obbligarono a desistere dalle loro nefande
pretese, od a convertirle, almeno, in un tributo di danaro o di dono o
di cibi. Non potendo o non volendo il signore partecipare al banchetto
nuziale, delegava talora a rappresentarlo qualche suo servo con due
cani[431].

Presso il Du Cange[432], troviamo numerosi esempii di feudatarii ed
anche di vescovi che si usurparono nel medio evo un tale diritto, e si
nota pure sull'autorità dell'_Historia Sabaudiæ_, come la stessa
consuetudine, sotto il nome _cazzagio_, esisteva anche in Piemonte.
Era mio debito adunque il rintracciare nelle nostre storie la presenza
dell'uso; ed ecco quanto pervenni a raccogliere in proposito.

Quello che il Du Cange riferisce da Lattanzio intorno a Massimiano
Galerio, pregustatore delle vergini spose, può essere un caso isolato
di arbitrio sovrano, somigliante a quello di re Giovanni d'Aragona, il
quale tuttavia dopo aver desiderata la vergine sposa del conte di
Prata si decise a farla sua legittima moglie[433]. Ma ricorda un uso
feudale inveterato la lega offensiva e difensiva fatta dalla comunità
di Pergine con la comunità e città di Vicenza contro i signori di
Castel di Pergine ed altri loro collegati, nell'anno 1166. Tommaso
Gar, in una sua dotta memoria, che gli piacque modestamente
intitolare: _Episodio del medio-evo trentino_[434], lo ha già
rilevato: «Codesto stupido e ferino abuso, egli scrive, che offende la
dignità umana nel sentimento più delicato, era stato assunto a quei
tempi fra i diritti regali e non solamente si esercitava di fatto o
nei casi più favorevoli redimevasi per danaro, ma figurava bruttamente
anche nel gius pubblico di qualche estraneo principato ecclesiastico.»

Nel 1525, Pietro Buzzi venne arso vivo dai contadini di Nonci presso
Roveredo, per avere usurpato il diritto d'uno sposo nella prima notte
delle nozze. Il dottor Zecchini ci fa sapere che un uso simile vigeva
nel medio evo presso i feudatarii del Friuli.

Quanto al Piemonte, mi aiutano a riscontrarlo alcune utili notizie che
trovo sparse qua e là in un'opera di amena ed istruttiva lettura che
va pubblicando ad Ivrea il signor Antonio Bertolotti[435]. Le
cerimonie con le quali si compie tuttora il carnevale d'Ivrea, il più
caratteristico fra quelli dell'alta Italia, alludono evidentemente ad
una festa, per la morte di un feudatario, che voleva deflorare una
vergine sposa, o sia riserbarsi il _jus primae noctis_. La tradizione
fa del tiranno un marchese di Monferrato, il quale si rappresenta oggi
ancora per mezzo d'un fantoccione, che viene fatto ardere, sovra un
terreno zappato, ogni anno, dai più recenti sposi della parrocchia.
Oltre i marchesi di Monferrato, sembrano avere usato del _jus primae
noctis_, che il popolo oggidì stranamente chiama il diritto del
_fodro_, forse per esprimere il diritto sovrano, il diritto del
signore, anche i Conti di S. Martino a Vische, i conti Valperga a
Castellamonte, i Tizzoni a Crescentino ed i Biandrate a san Giorgio.
Per i Biandrate mi sembra una prova eloquente l'udire, per relazione
del signor Bertolotti, come nella storia manoscritta di San Giorgio di
Vitale Priè, l'autore, segretario comunale, ed anche, per qualche
tempo, della stessa casa Biandrate, si adoperi a combattere la
tradizione vigente in paese, secondo la quale anche quei feudatari si
usurpavano il diritto della prima notte. Il popolo pazienta, ma non
dimentica. Quei di Feletto poi sono oggi ancora canzonati per l'antico
barbaro diritto che pesava sopra di loro, per la tirannide dei conti
di San Martino di Rivarolo; e, pel nome di Feletto, sebbene
filologicamente non sia da tenersene alcun conto, merita nota
l'etimologia che il popolo gli attribuisce da _flere_, piangere. Le
etimologie che il popolo trova per i suoi villaggi e le sue città,
per quanto ridicole, rispetto al linguaggio, si riferiscono pure quasi
sempre ad una tradizione storica, che ha un valore[436]. Il popolo
sostiene che Feletto si chiamò dal pianto, perchè il feudatario
usurpava ai mariti la sposa per la prima notte; nè io posso trovar più
accettabile l'etimologia del signor Bertolotti, che fa piangere
Feletto, per i danni recati dal fiumicello Orco. Io mi fido assai più,
in questo caso, alla tradizione del volgo, per quanto _Felectum_ non
abbia niente di comune con _flere_. Nella memoria del popolo rimaneva
un triste ricordo che la occupava tutta; per quel ricordo, volendo
spiegarsi la sua origine, non seppe principiare altrimenti che da
esso. Ed a chi consideri la monotonia della vita ne' villaggi non
parrà strano che vi si rammentino per secoli le violenze patite, per
causa d'insolenti signori, che vennero un giorno a turbare l'ordine e
la pace uniforme delle famiglie.

Le vendette del popolo, quando pure esso riesca a vendicarsi,
proporzionandosi ordinariamente al ricevuto insulto, noi possiamo
dalla natura della vendetta argomentare quella dell'insulto. Molti de'
feudatarii venivano dal popolo indignato offesi ne' genitali; è lecito
argomentare che, per quelli, i tiranni avessero peccato. Un
simigliante caso trovo ricordato, come avvenuto a Vische, ove i
testimonii, secondo gli atti di quell'archivio comunale, e consultati
dalla diligenza del signor Bertolotti, deponevano per un orrendo
sfregio fatto ad una giovine sposa, ed ove il popolo rese al suo
signore la pariglia[437]. E, secondo ogni probabilità, la rivolta
canavesana, detta il _tuchinaggio_ o _tusinaggio_[438], che quanto ci
rimane ancora oscura, tanto merita di venire illustrata, ebbe
principio dalla stancata pazienza de' mariti, sebbene più cause
abbiano forse contribuito a riscaldarla. Chè, se la mediazione di
Amedeo VI e VII di Savoia salvò dall'ira popolare molti signori, non
consta che, sopita la ribellione, siansi dai signori rinnovati gli
scandali antichi; ed i San Martino e i Tizzoni di Vische e
Crescentino, che sul principio del secolo decimosesto probabilmente il
tentarono, fecero misera fine tra le mani del popolo risollevato.


NOTE:

[427] _Op. cit._, ultima edizione, sotto la voce _Burghenglish_:
«_Burghenglish, Rastallo vetus est Consuetudo in Burgo veteri, in quo,
si pater relictis pluribus filiis decedat, secundogenitus ei solummodo
succedit in terris et tenementis, quibus saisitus erat in burgo, cum
decessit, vi istius consuetudinis; quam etiam locum habuisse in
familia Hœstratam auctor est Ludovicus Guicciardinus in Descr. Belgii.
Ea autem Lex obtinet in Comitatu et urbe Nottinghamensi, ut habet
Christoforus de S. Germano in Dialogo de Legibus Angliæ cap._ VI: NATU
MINIMUS DOMICILIUM PRINCIPALE HABEBIT, _in Leg. Hoeli Boni ed. Wotton,
pag. 346 Quem usum in pluribus locis viguisse testantur Mittermaier,
princip. Jur. Germanici._

[428] Cfr. la mia _Storia dei viaggiatori Italiani nelle Indie
orientali_. Livorno, 1874.

[429] Cfr. l'inno 85.º del 10.º libro del _R'igveda_.

[430] Cfr. ib. e il lib. 14.º dell'_Atharvaveda_, presso gli _Indische
Studien_ di Weber, V.

[431] Cfr. CHÉRUEL. _Op. cit._

[432] _Op. cit._ — «_Sciendum est_ (così nelle _Leges Scoticæ_, lib.
IV, cap. 31) _quod secundum asisam terræ, quæcumque mulier fuerit,
sive nobilis, sive serva, sive mercenaria, Marcheta sua erit una
juvenca, vet 3 solidi, et rectum servientis 3 denarii. Et si filia
liberi sit, et non domini villæ, Marcheta sua erti una vacca, vel 6
solidi; et rectum servientis 6 denarii. Item Marcheta filiæ Thani vel
Ogetharii, 2 vaccae vel 12 solidi.... Item Marcheta filiæ Comitis, est
Reginae, 12 vaccae.» In quem locum sic Skeneus_ (l'editore delle
_Leges Scoticae_): «_March equum significat prisca Scotorum lingua.
Hinc deducta metaphora ab equitando, Marcheta mulieris, dicitur
virginalis pudicitiæ prima violatio et delibatio, quæ ab Eveno rege,
dominis capitalibus fuit impie permissa, de omnibus novis nuptis,
prima nuptiarum nocte. Sed et pie a Malcolmo III sublata fuit, et in
hoc capite certo vaccarum numero et quasi pretio redimitur._» — «_Nemo_
(così le _Leges Hoeli Boni Regis Valliae cap. 21_) _feminam det viro,
antequam de mercede domino reddenda fidejussorem accipiat. Puella
dicitur esse desertum Regis et ob hoc Regis est de ea amachyr (pretium
virginitatis) habere_» — «_Scribit præterea vir doctissimus Daniel
Pabebrochius ad Vitam S. Foranni Abbatis Walciodorosensis, eam
præstationem pro redemptione primæ noctis nuptiarum a servis glebae
exigi etiamnum a praediorum dominis in Belgii, Frisiae ac Germaniae
aliquot tractibus: ad quam etiam consuetudinem referendum illud
videtur, quod olim Ambianensis Episcopus in suos dioecesanos jus sibi
competere asserebat, videlicet ut iis qui noviter nuptias inierant,
tribus prioribus noctibus post earum celebrationem una non liceret,
nisi certa pecuniæ summa ei persoluta; quod quidem (prohibitum Litter.
Philippi VI anni 1336 et Caroli VI anni 1338) tandem penitus abrogatum
fuit Abbavillensium petitione Aresto Parlamenti Parisiensi 19 Martii
anno 1409; nisi forte id juris sibi arrogarit Episcopus, quod Concilio
Carthaginiensi IV, can. 13 «sponsus et sponsa, cum benedictionem
acceperint eadem nocte pro reverentia ipsius benedictionis in
virginitate permanere» jubeantur — Oblinuit et in Galliis nostris
pessima Marchetae consuetudo sub nomine Cullage vel Culliage, ut in
hac voce observat D. De Lauriére in Gloss. juris Gallici ex Instrum.
ann. 1507 cap. de Reditu Baroniæ S. Martini le Gaillard: «Item a le
dit seigneur (le comte d'Eu) audit lieu de Saint Martin droit de
Cullage quand on se marie.» Singulare autem factum hoc de re refert
Boerius Decis. 297 num. 17: «Ego vidi in curia Bituricensi coram
Metropolitano processum appellationis in quo rector seu curatus
parochialis prætendebat ex consuetudine primam habere carnalem sponsae
cognitionem, quae consuetudo fuit annullata, et in emendam
condemnatus. Et pariter dici audivi, et pro certo teneri, nonnullos
Vasconiæ dominos habere facultatem prima nocte nuptiarum suorum
subditorum ponendi unam tibiam nudam ad tatus neogamae cubantis, ant
componendi cum ipsis.» Eamdem hanc consuetudinem extitisse apud
Pedemontanos, quam_ CAZZAGIO _vocabant, testis est_ HISTORIA
SABAUDIÆ. — _Huius moris appendix est quod legitur in Pacto ann. 1318
inter. Joan. de Berbigny dom. de Dercy et habitatores ejusdem villæ ex
Reg. 59 Chartoph. reg. 150: «Se aucuns de mourans en ladite ville de
Dercy, il devoit et estoit tenut à amener sa famme de au giste en la
devant dite ville de Dercy, la nuit que il s'esposoit, et se famme de
Dercy se marioit à aucun de dehors, elle devoit et estoit tenue à
gesir a Dercy la nuit qu'elle esposoit._» Mi sembra finalmente un
resto del _jus primæ noctis_ il tributo di una moneta d'oro che presso
il _Chronicon Poloniæ_ di Boguphalus, il tedesco, figlio del re,
reclama da Walther, il robusto, che porta via Ildegonda (Heldegund) e
da quanti altri passeranno con una vergine.

[433] Cfr. BANDELLO, p. terza, nov. 54.ª

[434] Trento, 1856; il documento, a proposito de' diritti abusivi
assunti dal tiranno Gundebaldo e suoi antecessori, si esprime così:
«_Item quod hangarias et honera ab ipso Patre et Avo suis sibi factis
in totum tollantur et cassentur uti sunt... et fruictiones primæ
noctis de sponsabus._»

[435] Passeggiate nel Canavese.

[436] Così, per esempio, è noto che Federico Barbarossa distrusse
Chieri; il popolo chierese, memore di quel terribile avvenimento, dice
che il nome della città proviene dall'avere il Barbarossa, dopo averla
distrutta, esclamato: non sei più _chi eri_. — La tradizione, conforme
alla storia, fa discendere Annibale dal Cenisio, per Val di Susa,
Giaveno, Avigliana. A Giaveno il rozzo popolo ritiene che Annibale
passando di là abbia detto in latino _jam veni_, onde sia venuto il
nome della città. Tali etimologie provano al tempo stesso la ignoranza
del popolo e la tenacità della sua memoria tradizionale.

[437] «_Posuerunt, ut vidi, bigliam unam in foramine culi per vim
Joanninae De Rege, et ipsam per vim nudam ire et deambulare faciebant
per locum Vischarum ponendo ignem in vulvam ipsius._» I popolani di
Vische alla loro volta «_illustrem Dominum Jacobum nihilomine
suspicantem, dum venaretur armata manu circonvenerunt et multis
illatis vulneribus misere occidunt et quod inauditum est et calamum a
scribendo estrahit ob atrocitatem rei, membrum ejus virile abscindunt
et in os inserunt._»

[438] Il solo che, a mia notizia, abbia discorso un po' lungamente del
_tusinaggio_ è il Durandi (_Della Marca d'Ivrea_. Torino, 1804, p.
118, 119); ma non ha di certo risoluta la questione, che meriterebbe,
ci sembra, di fermare l'attenzione speciale di alcuno tra i più
sapienti investigatori delle nostre storie. Ecco in quali termini il
Durandi si esprime: «Alla relazione _de Bello Canepiciano_, che Pietro
Azario finì di scrivere nel gennaio del 1363, si potrebbero aggiugnere
altri accidenti occorsi di poi, se stesse bene continuar la storia
degli orsi e delle tigri. Ma le popolazioni del Canavese, stanche di
soffrire, fecero alla fine ciò che pur sogliono far i popoli stracchi
e angarieggiati da troppe gravezze: ruppero ogni freno e si
concertarono insieme per resistere ai loro signorotti e spegnerli.
Dinominarono _tusinaggio_ cotesta loro unione o lega e _tusino_ o
_tuchino_ ciascun de' collegati. Intendeano d'indicar con siffatto
nome una sola volontà in tutti di scuotere il giogo e vendicarsi.
Assai uccisioni vi seguirono, e mali gravissimi. Il conte di Savoia
s'interpose più volte tra il popolo e que' nobili e con la generosa
sua moderazione gli riuscì di metterli di accordo, massimamente nel
1385. Ma coloro poi ritornavano ad affliggere il popolo e nei primi
anni del secolo decimoquinto, e n'era freschissima la memoria di
quello, allorchè in un contratto di affrancamento a pro de' terrazzani
d'Agliè de' 20 giugno 1423 si scrivea che «_Tempora dicti tusinaggii
omnes homines Canapitii erant multum dominis rebelles, et dominos suos
tradiderant oblivioni, nec in servitiis eorum dominorum ambulabant,
sed potius in destructionem personarum et bonorum._» «Da più altri
documenti di quella età ho pur raccolto che il mentovato _tusinaggio_
veniva a dire una cospirazione di tutti i popolani contro de'
feudatari dirizzata a liberarsi da mille gravezze e molestie, e a
distrugger quelli ed usurparne i beni, per rifarsi de' mali insino
allora patiti. Ma non è chiaro donde cotal nome derivi...»




IV.

Il paraninfo e la pronuba.


Il paraninfo assiste lo sposo, la pronuba la sposa. Il paraninfo è
spesso una sola cosa col compare (_cum patre_) e procolo, per lo più
o il padre dello sposo, o un vecchio suo parente, o il prete; la
pronuba, che adempie spesso gli ufficii della comare (_cum matre_), e
mezzana, è per lo più una suocera od una vecchia parente. Stando così
le cose, non è meraviglia che gli sposi sopportino testimonii al
compimento delle loro nozze; sono padri e maestri, madri e
consigliere, non già indiscreti curiosi i loro assistenti. Gli inni
vedici ci lasciano vedere chiaramente come il prete guidasse gli sposi
inesperti fino all'ultimo; e il prete francese che nel medio evo
benediceva ancora il letto nuziale, e il _malossè_ o mezzano vogherese
che riceve tuttora in dono una camicia, ricordano, parmi, il dono
delle camicie che gli sposi dell'età vedica rilasciavano al loro
assistente presso il talamo, e l'uso germanico, che il Weber[439] cita
dal Weinhold, per cui allo sposo, l'indomani delle nozze, sono messi
innanzi al letto abiti nuovi.

I paraninfi hanno nell'inno nuziale vedico una parte essenziale, e
così ancora nell'uso odierno nuziale montenegrino[440].

Dagli usi italici non pare che siasi mai ricevuto fra noi il
testimonio maschio ad assistere gli sposi sul talamo, nè forse alcuna
donna; Catullo dice soltanto alle donne: _collocate puellulam_; dopo
il che sembra la pronuba si ritirasse. Così la pronuba turca è
mandata via dagli stessi sposi, quando loro paia di non avere più
bisogno di lei.

Nell'uso odierno italiano, la pronuba è una delle suocere: essa
tuttavia, mentre la romana innanzi di guidarla al _lectus genialis_,
sparso di rose, faceva sedere la sposa sul fallo d'un Priapo[441], si
contenta di allestire il letto, spogliare la sposa, dare consigli di
moderazione e spegnere modestamente il lume.

Nell'Arpinate, anzi, il padre e la madre dello sposo vanno primi a
letto, e dal letto ricevono gli sposi; e dato loro il permesso di
dormire insieme, li lasciano andar liberi e soli al nido.


NOTE:

[439] Op. Cit., V.

[440] Les parents et les proszci ayant achevé le contrat, on convient
du jour où l'époux devra envoyer le cortége nuptial pour recevoir la
prétendue. Dans cet intervalle le fiancé fait choix de deux parents ou
de deux amis, chargés de servir de parrains à sa future; ce sont les
djevers ou _paranymphes_ de l'ancienne Grèce. Il invite également tous
les jeunes gens de sa connaissance qui devront figurer dans le cortége
destiné à aller prendre la fiancée; ce sont les _svati_. Dès l'aube du
jour arrêté pour les épousailles, et même dès la veille, si la
rèsidence de la jeune fille est éloignée, la joyeuse compagnie des
_djevers_ et des _svati_, formée tout entière de cavaliers, quand on
le peut, et emmenant avec elle une monture destinée à la jeune épouse,
après avoir bu le coup de l'étrier, quitte la maison du futur, et,
précédés d'un porte-étendard ou _bariaktar_, chantant, caracolant,
tirant des coups de fusil, se porte à la rencontre d'un cortége
semblable envoyé par les parents de la fille. Au moment où les deux
troupes sont en vue l'une de l'autre, les deux _bariaktari_, se
portant en avant, simulent un combat de quelques instants, puis,
mettant pied à terre, dansent, s'embrassent et déchargent leurs
pistolets. Tous arrivent enfin devant la maison de l'épousée, sur le
seuil de laquelle ils trouvent, prêts à les recevoir, les parents de
la fille, à l'exception toutefois du père et de la mère. Les _djevers_
se présentant alors réclament la mère, l'informent de leur mission, et
demandent qu'il leur soit permis d'emmener la promise. La mère doit
s'opposer à leur dessein, pleurer à la rigueur, jusqu'à ce que, calmée
par les présents qui lui sont offerts, elle accorde un dernier
consentement. Le cortége des _svati_ pénètre alors dans la maison où
se trouve ouvert un coffre, don du fiancé, et géneralement acheté au
bazar de Rieka ou à Scutari. Ce grand bahut, peint en couleurs
voyantes, est destiné a recevoir les cadeaux que chacun se fait un
devoir d'apporter, et consistant en toute espèce d'objets de toilette
ou même d'ustensiles de cuisine, destinés à constituer à la fois et le
trousseau et le ménage de la jeune épouse. Pendant ce temps la mère et
les amies de la jeune fille ont emmené celle-ci, et s'occupent à la
revetir des atours qui ont été préparés, depuis la chemise de fine
soie de Scutari, aux larges manches brodées, jusq'à la _yaketa_ de
velours surchargée d'or. Au frère de la mariée incombe le devoir de
faire tomber de sa tête la kapa, emblème de verginité, qui couvrait
son front de jeune fille, et qui le voile sévère dè l'épouse va
désormais remplacer. Cependant la table est ouverte aux _svati_; les
_handjars_ entament à grands coups les moutons rôtis; le vin, le café
et l'eau-de-vie circulent; et tandis que devant la porte de la maison
retentissent, dans un cercle de danseur, les cris et les arquebusades,
de joyeux _brindisi_ saluent la mariée prête au départ.... Escortée à
droite et à gauche par ses _djevers_ et suivie par les bruyant svati,
la nouvelle épouse gagne enfin la maison où elle va commencer une
nouvelle vie. Sur le seuil de celle-ci elle aperçoit la starictchina
qui vient à sa rencontre, portant dans ses bras un jeune enfant qu'il
offre à ses caresses (conformemente al rito vedico, ed anche al
brettone); cérémonie emblématique et présage heureux des devoirs
maternels qu'elle aura bientôt à remplir. Au tour de sa belle mère de
lui offrir ensuite une pomme qu'elle doit, autant que possible, jeter
pardessus le faîte de la maison; si elle n'y réussit pas, c'est de
moins bon augure. Le cortége tout entier a envahi la maison des époux,
le festin des _svati_ commence, tandis que les djevers vont sans
façons s'asseoir sur le lit nuptial où le mari vient leur offrir les
mets et les libations. A leur tour de s'occuper de la jeune femme, et
de faire pour elle tous les frais de galanterie auxquels le mari, en
qualité de maître, ne saurait condescendre sortout sous des yeux
étrangers. Le soir venu, les parrains accompagnent encore la jeune
femme dans la chambre nuptiale où l'époux se rend à son tour, après
avoir reçu la bènédiction du chef de la famille. Les _djevers_
rejoignent enfin la compagnie joyeuse, qui, rassemblée autour du
foyer, en disperse les tisons et les cendres jusqu'à ce qu'on lui ait
servi l'eau-de-vie et les figues sèches.» Frilley et Wlahovitj. _Le
Montenegro contemporain_; Paris, Plon, 237 e seg.

[441] Cfr. SANT'AGOSTINO. _De Civitate Dei, VII_: «_Sed quid hic
dicam? cum ibi sit et Priapus nimis masculus; super cujus immanissimum
fascinum sedere nova nupta jubebatur, more honestissimo ac
religiosissimo matronarum_».




V.

Gli sposi soli.


Alfine! — Ma essi devono stare attenti al letto. A Pernate, nel
Novarese, è costume che la compagnia nuziale, prima d'andarsene, salti
sopra il letto degli sposi e lo guasti. Nel Canavese, usano assodarlo
e renderlo scomodo col mettere sotto i lenzuoli e i materassi patate,
rape, pannocchie di meliga. Assicuratisi del letto, devono guardare al
solaio, se questo sia di legno; poichè, in quella notte, ci ha da
piovere; la brigata, a Quassolo, nell'alto Canavese, prepara, quando
può, agli sposi una simile sorpresa; e se il solaio non è di legno,
gli sposi devono turarsi gli orecchi, per non udire il suono de'
pifferi e tamburi che si farà sotto le loro finestre, per non
lasciarli aver pace. È una rozza reminiscenza dell'antico epitalamio,
e oltre a questo, ha un significato speciale che sarà meglio rilevato
dal nostro libretto sopra gli usi natalizii.




VI.

Epitalamio.


Dopo che la sposa ha mangiato la sua mela codogna, secondo il precetto
di Solone[442], dopo che la sposa ha battuto lo sposo col ramo di
ulivo benedetto, secondo il rito andaluso[443], dopo che gli sposi
hanno spento i lumi, non resta a noi altro che ritrarci ed osservare
la lieta brigata, che fuori della porta, o per non lasciarli dormire,
o per coprirne lo strepito che si suppone vogliano fare, o per
impedire che le compagne intendano il grido della vergine che passa,
ha già intuonato il libero epitalamio:

    Su, giovinetti, ai ludi
    D'amor! su, a chi più sudi;
    Come colombe, al murmure;
    Com'edera, ai tenaci
    Amplessi; e conche, ai baci[444].

Il di più che si può dire, si può anche meglio che dire
immaginare[445].


NOTE:

[442] Presso Plutarco.

[443] Cfr. CABALLERO, op. cit., _cuento_ della _Suegra del diablo_:
«Cuando los novios se iban a retirar a la camara nupcial, llamò la tia
Holofernes a su hija y la dijo: Cuando estàn Vds. recogidos en su
aposento, cierra bien todas las puertas y ventanas; tapa todas las
rendijas, y no dejes sin tapar sino unicamente el agujero de la
llave. — Toma en seguida una rama de olivo bendito, y ponte a pegar con
ella a tu marido hasta que yo te avise; esta cerimonia es de cajon en
todas las bodas y significa que en la alcoba manda la mujer».

[444] Traduco così l'epitalamio di Gallieno, presso Trebellio
Pollione, tra gli _Scriptores historiæ Augustæ_: «_Fuit autem
Gallienus (quod negari non potest) oratione, poemate atque omnibus
artibus clarus. Huius est illud epithalamium, quod inter centum poetas
precipuum fuit. Nam quum fratrum suorum filios coniugaret, et omnes
poetæ græci latinique epithalamia dixissent, idque per dies plurimos,
quum ille manus sponsorum teneret, ut quidam dicunt, sæpius ita
dixisse fertur:_

    _Ite, ait, o pueri, pariter sudate medullis_
    _Omnibus inter vos: non murmura vestra columbae,_
    _Brachia non hederae non vincant oscula conchae._

Anche alle noci che lo sposo distribuiva ai fanciulli, Servio
attribuisce lo stesso scopo che aveva l'epitalamio: «_Vulgare est ideo
spargi nuces, ut rapientibus pueris fiat strepitus, ne Puellae vox
virginitatem deponentis possit audiri_».

[445] Gli eleganti Fescennini di Claudiano, per le nozze di Onorio
imperatore con Maria, possono essere un saggio dell'arditissimo genere
di poesia:

    _Et labris animam conciliantibus,_
    _Alternum rapiat somnus anhelitum._
    _Amplexu caleat purpura regio;_
    _Et vestes Tyrio sanguine fulgidas_
    _Alter virgineus nobilitet cruor._
    _Tum victor madido prosilias toro,_
    _Nocturni referens vulnera praelii._
    _Ducant pervigiles carmina tibiae,_
    _Permissisque iocis turba licentior_
    _Exultet, tetricis libera legibus._
    _Passim cum ducibus ludite, milites;_
    _Passim cum pueris ludite, virgines._




VII.

Il giorno dopo.


Gli sposi essendo così difinitivamente fatti[446], il giorno dopo, la
madre dello sposo arriva, nel Palermitano, col cioccolatto, per _ridar
le forze agli sposi_. La sposa presenta alla suocera i panni
insanguinati, affinchè ella riceva _una soddisfazione_, ossia si
convinca che la sposa era novizia, e le due suocere, al primo loro
incontro, si mostrano, con reciproci rallegramenti, gli stessi panni.
L'uso è antico e sparso non pure tra gli Indo-Europei, ma anche tra i
Semiti e gli Egizii.

Presso Adamo Oleario, che viaggiava in Persia nell'anno 1637, trovo
riferito il seguente uso persiano. Celebrate le nozze, se la sposa non
era vergine, lo sposo usava rinviarla, tagliandole talora anche il
naso o le orecchie (il taglio del naso si usava pure nell'India, come
rileviamo da un racconto del _Panciatantra_, per punire le mogli
infedeli); se la sposa invece era vergine, lo sposo mandava ai parenti
le prove della verginità ed allora banchettavasi allegramente per tre
giorni. A tali festini venivano spesso invitati poeti, i quali
portavano sovra un piatto un albero i cui rami erano carichi di
frutti. L'albero doveva simboleggiare la verginità della sposa. Ogni
astante cerca di carpirne un frutto; se gli riesce, il marito deve
riscattarlo con un regalo; se il rapitore, invece, vien sorpreso in
flagrante, deve restituire al marito cento volte più ch'ei non ha
preso.

Il marchese Orazio Antinori mi assicura d'aver visto l'indomani della
consumazione d'un matrimonio, a Maratona, in Grecia, spiegati sulla
finestra della camera nuziale i panni insanguinati. Nella Piccola
Russia questi venivano portati processionalmente pel villaggio; e da
pochi anni soltanto vennero sostituiti da una simbolica bandiera
rossa, come può rilevarsi da un quadro di Sukoloff, che rappresenta
una festa nuziale. Se la pubblica allegrezza per la sposa deflorata è
tanta, non può recar meraviglia che lo sposo abbia potuto per la
contentezza della trovata e tolta verginità, dare talora in premio
alla sposa tutta o quasi la sua fortuna. Questa liberalità dello sposo
chiamavasi col nome di _morgincap_ o _morgengabe_ o _dono del
mattino_, poichè nel mattino che succedeva alla notte del consumato
matrimonio soleva, nel medio evo, lo sposo germanico spogliarsi di una
parte delle sue sostanze, in favore della fanciulla ch'egli avea fatto
diventar donna. Nel codice dell'imperator Lodovico (XII, 134) il
_morgengabe_ è definito «un regalo fatto alla donna pel massimo de'
pregi ch'ella abbia ricevuto da Dio[447]» e di cui ella fa sacrificio
al marito. Il diritto Longobardico[448] stabilisce già tuttavia che
il regalo dello sposo non possa eccedere la quarta parte del suo
avere; ma che l'ordine fosse male osservato si può rilevare dalla
ventesima dissertazione del Muratori[449] e dalla preoccupazione di
quasi tutti i nostri Statuti comunali per impedire le eccessive
donazioni per parte de' mariti. Che l'uso poi non fosse esclusivamente
germanico, ci consta dal sapere come la sposa greca, dopo la prima
notte nuziale (??? µ?st???) fosse pure, oltre che dai parenti, come
negli usi nostri, generosamente regalata dal marito.

La sposa indiana, dopo la prima notte, per dieci giorni non usciva
dalla casa maritale; la sposa nostra, generalmente, vi si trattiene
per otto; il pudore la nasconde alle ciarle indiscrete del mondo, il
pudore, per rispetto al quale lo sposo del Lago Maggiore è sollecito
ad alzarsi il mattino per levare i puntelli che la brigata, volendo
far vergogna alla sposa, pose nella notte alla casa, come se il _ludus
Veneris_, per troppa energia, avesse potuto farla crollare. L'antica
formola indiana invita la sposa a salire lieta sul talamo, ma a
destarsi col primo raggio del mattino; e questa è pure la
sollecitudine continua delle spose pudiche e prudenti; ma la brigata
maligna non lo permette sempre. Nel Trentino essa ha cura di mettere
assi alle finestre o di chiuderne le esterne imposte, affinchè il
primo raggio del mattino indicato dal poeta indiano non risvegli gli
sposi, e la vergogna li sorprenda quando accade che fra le risate del
volgo si levino a giorno avanzato. Così nemmeno la luna di miele, che
è pur tanto invidiata e tanto fuggitiva, può dirsi priva delle sue
amarezze; le cure della fanciulla non son finite; quelle della donna
hanno già principiato; e, fra le une e le altre, si agitano speranze
miste di timori, ed illusioni piene di disinganni. La giovine sposa ha
sempre fretta di divenir madre per togliersi a tanta smaniosa
incertezza; così all'uccello non sembra mai suo il nido, finch'esso
non vi abbia covata, nudrita e addestrata al volo una novella prole.


NOTE:

[446] Meritano, in proposito, di venire ricordati due proverbii
tedeschi ed uno francese. I primi dicono: «_Ist das Bett beschritten,
so ist das Recht erstritten_:» e «_Wenn die Decke über dem Kopf ist,
so sind die Ehegatten gleich reich_»; e nei _Coutumes_ francesi: «_au
coucher gagne la femme son douaire_».

[447] Cfr. MITTERMAIER, _Op. cit._

[448] Cfr. _Edicta Regum Longobardorum_, ed. Baudi di Vesme, e
particolarmente l'editto di Luitprando, art. 7.º «_Si quis Longobardus
morgincap conjugi suæ dare voluerit quando eam sibi in coniugio
sociaverit, ita decernimus, ut alia die ante parentes et amicos suos
ostendat per scriptum a testibus rovoratun, et dicat, quia ECCE QUOD
CONJUGI MEÆ MORGINCAP DEDI, ut in futuro pro hac causa perjurio non
percurrat. Ipsum autem morgincap nolumus ut amplius sit, nisi quarta
pars de ejus substantia qui ipsum morgincap fecit_».

[449] _Ont. It._, _De actibus mulierum_.




LIBRO QUARTO

LE NUOVE NOZZE




I.

Quando le nozze vanno a monte.


Vi sono tre casi di nuove nozze: il primo, per causa di rifiuto e
divorzio; il secondo, per causa di morte; il terzo, per causa di
vecchiaia. Ne' due primi casi vi è separazione; nel terzo,
confermazione degli sposi.

Il rifiuto suppone la suprema autorità del marito che rinvia la
moglie, il divorzio suppone una separazione consentita tra le due
parti, che non si accordano. Ma diverse le cerimonie, se le nozze
vanno a monte innanzi di essere consacrate o dopo la loro
consecrazione. In Germania allo sposo o alla sposa in fallimento si
dava un corbello vuoto; nella Piccola Russia, una zucca, equivalente a
cosa vuota; e in Francia nocciuole, per indicar forse al pretendente o
alla fanciulla respinta che per loro è ancora tempo da inezie
infantili, come il marito romano spargeva ai fanciulli le noci, per
significare ch'egli rinunciava ai loro giochi[450]. In Toscana, d'uno
sposo fallito si dice ch'egli ebbe la _stincata_ o _gambata_; presso
il Lago Maggiore, ch'egli ha preso la _tela del sacco_[451]; nel
Canavese, ch'egli _ha cavato un ceppo_[452] o che _venne buttato giù_.
Essendosi poi anticipato dallo sposo qualche pegno od arra, si
restituisce o si ritiene secondo l'uso romano[453] e statutario[454],
per rispetto alla colpabilità del disertore.

Per quasi tutta l'Italia, poi, corre l'uso di spargere crusca o
segatura o cenere fra la casa della chiesta fanciulla e quella dello
sposo fallito, come a dimostrare ch'egli fece una cosa inutile, ossia,
come si dice, un buco nell'acqua. Per ragione analoga, in Germania, si
sparge la via di paglia trita alla fanciulla che, recandosi a marito,
non si trova più vergine[455].


NOTE:

[450] L'uso invece delle nocciuole nella valle d'Andorno, citato al
sesto capitolo del primo libro, sembra invece contenere un opposto
significato. Cfr. pure una nota del nono capitolo nel primo libro.

[451] _Tolt sü el drapún_, ossia _preso il sacco vuoto_, o sia che _fu
messo nel sacco_.

[452] Cfr. L'uso abruzzese del chiedere la sposa, per mezzo d'un
ceppo. A Ceppo di Natale, come ho già avvertito, incominciano
generalmente tra noi a fervere gli amori che conducono a nozze; ma
cavare un ceppo può forse avere un altro senso, cioè fare una fatica
inutile, una grande fatica non compensata da un effetto
corrispondente.

[453] Cfr. Hotmann, Op. cit. «_Quod, si a pactione sponsus et sponsa
discederent, repudiumque fierit, multabatur is qui causam praebuerat;
si sponsa, arrhas in duplum reddere debebat; si sponsus, non
repetebat.... Quod si neuter præbuisset causam dissolvendorum
sponsaliorum, cessabat huiusmodi poena_».

[454] Cfr. _Sanctionum ac provisionum inclitæ civitatis studiorumque
matris Bononiæ_, t. II, _Bononiæ_ 1569 «_statuimus et ordinamus quod
aliquis vel aliqui dictorum patrum, fratrum, patruorum et aliorum
auctoritatem seu curam vel gubernationem habentium domicellaram
postquam in sponsas promiserint, seu destinaverint, non audeant vel
præsumant ipsas alicui alteri in sponsas promittere vel destinare vel
in matrimonio collocare, sub pœna cuilibet prædictorum contrafacienti
ducentarum librarum Bon. in quam ipso iure et facto incurrant_».




II.

Nozze di vedove.


La moglie ripudiata o che separavasi dal marito soleva restituirgli le
chiavi dal marito confidatele, simbolo di domestico dominio[456]. Il
marito nella casa è sovrano, e a lui spetta il diritto di perdonare e
di punire; quindi allora che, per caso, la moglie battesse lui, o lo
picchiasse, egli viene sottoposto alla pena dell'asino, o sia a
cavalcare un asino con la faccia rivolta verso la coda di esso, la
quale, svergognato, egli deve pure tenere in mano[457]. Una pena
simile fu, non ha molto ancora, inflitta nella valle di Stura ad un
marito che si lasciava picchiare dalla propria moglie[458].

Ma non basta: muore il marito: e la casa deve farsi deserta; e la
moglie ha da seguirlo nella tomba: la moglie che sopravvive,
sopravvive soltanto per la sua infamia, e la vedova che si rimarita
viene dai testimonii dello scandalo perseguitata. Questo è, pur
troppo, l'uso indo-europeo diventato barbaro. Ora con tale uso, se ne
combina un altro che trasse le prime origini da un sentimento di
paura, poichè appare dagli stessi inni vedici che i mariti temevano
essere fatti morire dalle loro mogli; l'uso vo' dire che trasse
migliaia e milioni forse di vedove indiane a perire miseramente sul
rogo, per scellerato impulso de' brâhmani, i quali convertirono l'uso
in un vero comandamento religioso, affidati a certe mostruose
apparenze del mito che sembravano legittimarlo. In Grecia, lo sposo
non si degnava di menare esso stesso la vedova; se la faceva, in vece,
condurre da un amico, o parente, il ??µfa?????. A Roma, nessuna
cerimonia si compieva pel matrimonio delle vedove. In Germania, oltre
alla paglia trita che si spargeva e si sparge per la via percorsa
dalla vedova sposa, pretendevasi pure in qualche luogo dai parenti del
primo sposo un'ammenda in danaro[459]; in Francia usava il barbaro
_charivari_[460], di cui il solo nome vi si conservò: in Italia, sotto
il nome di _scampanata_ (Toscana) o _tucca_ (Pesaro) o _facioreso_
(Novi), vive ancora la cosa, per rimediare forse alla quale, od allo
scandalo supposto nel matrimonio delle vedove, a Perugia, secondo
Angelo Degli Ubaldi, giureconsulto del secolo decimoquinto, le vedove
si sposavano solamente di notte. Era antichissima opinione in Italia
che l'anima dell'estinto marito dovesse rattristarsi per le nuove
nozze della vedova già sua sposa[461]; il titolo di _univira_, che
troviamo dato nelle antiche iscrizioni alle mogli d'un solo marito,
era, di certo, per ragione di encomio[462]; e le penitenze che i
sacerdoti de' primi secoli cristiani imponevano alle vedove che si
rimaritavano mostrano che la chiesa stessa cristiana le
disapprovava[463]. Nel Napoletano la vedova dovea tagliarsi i capelli
e farne sacrificio al marito estinto; ed oggi ancora, a Mineo, in
Sicilia, essa deve andare alla chiesa coi capelli arruffati[464]. Così
la chiesa segue le superstizioni e le feconda con novello apparato; le
superstizioni secondate menano quindi allo scandalo; la chiesa allora
interviene per farlo cessare; ma nè il suo veto, nè quello di alcuni
Statuti comunali[465] valsero a far cessare l'indecente abuso che la
inerte indifferenza de' governi italiani ha fino a' dì nostri
tollerato. Esso disturba tuttora molte nozze di vedove nelle campagne
del Vercellese, di Cuneo e di Pinerolo in Piemonte, di Novi Ligure,
della Valtellina, del Comasco, del Trentino, del Pistoiese, del
Pesarese, dell'Umbria e dell'Abruzzese teramano; dura spesso tre sere,
e non ha limite, e cagiona talora avvenimenti assai luttuosi, se gli
sposi non si affrettano a placare l'insolente brigata, invitandola a
copiose ed elette libazioni, licenziandola quindi con volto festivo e
quasi riconoscente. Il volgo è una bestia selvaggia che non rinuncia
agevolmente alle sue vecchie abitudini; e quella delle scampanate per
le vedove è una tra le più bestiali.


NOTE:

[455] Cfr. KUHN n. SCHWARZ, _Op. cit._

[456] CHÉRUEL, _Op. cit._

[457] Cfr. DU CANGE, Op. ed. cit., s. v. _Asinus_.

[458] Per relazione del prof. Cr. Baggiolini. — E, a motivo della sua
singolarità, riferirò pure l'aneddoto di un marito piemontese che la
moglie avea battuto in pubblico. «Nel 1858, alla Chiusa di Cuneo,
certo M., per soprannome B., panattiere, si lasciò pubblicamente
schiaffeggiare dalla moglie. I comuni di Chiusa, Peveragno, Beinette e
Boves danno ricetto ad una società di _cenciosi_, per appartenere alla
quale, ognuno deve provare di non avere alcuna camicia, che il
cappello sia bucato in quattro punti almeno, i calzoni e l'abito a più
repezzi di colori diversi, e che siano privi del necessario per
campare. Questa società, che ha i suoi statuti e un proprio capo
addimandato _il re_ e residente a Boves, capitando qualche caso di cui
facciano cenno i suoi statuti, e quello sopra descritto ne è uno, si
raduna tutta nel paese dove il caso avvenne. Nel 1858, si portarono
essi pertanto alla Chiusa, in numero di circa quattrocento, sulla
piazza del Pallone, e vi si accamparono e attendarono colle loro
marmitte. Allora il re, dopo averli arringati, li invitò a fare il
debito loro, chiudere cioè, prima la bottega del M., apporvi i sigilli
ed innalzarvi davanti come una barricata di letame. Messe poi le
guardie, perchè non fosse distrutta l'opera loro, gli altri si
facevano regalare dagli abitanti il vitto, promettendo restituzione.
Ma questa non venne mai, ed il M., dopo otto giorni d'inferno, non
aiutato punto dalla polizia, che, per rispetto alle consuetudini,
lascia fare, dovette discendere a patti col re, sborsargli una grossa
somma di denaro, e consegnargli molti ettolitri di grano e di vino,
senza del che non avrebbe potuto liberarsi». Per relazione di mio
fratello Luigi, ispettore delle tasse, in quegli anni, esattore alla
Chiusa.

[459] Cfr. MITTERMAIER, _Op. cit._

[460] Cfr. CHÉRUEL, _Op. cit._ Vi si cita pure il caso di Carlo V, che
prese parte ad uno di tali baccani nel 1392, e per la pece che aveva
addosso, corse rischio di bruciar vivo. Del _charivari_ o
_chiarivarium_, _chalvaricum_ francese così parlavano (presso il Du
Cange, _Op. cit._), gli Statuti Sinodali della Chiesa d'Avignone nel
1337: «_Cum sponsæ ad eorum traducuntur hospitia de ipsorum domibus
bona more prædonum rapiunt violenter, pro quibus pecuniarias ab
invitis redentiones extorquent, quas expendunt in scurrilitatibus et
comessationibus inhonestis, quæ Malprosiech damnabiliter appellant....
faciunt ludos obnoxios, quos ut eorum verbis contra honestatis labia
utamur in placitis nominant Chalvaricum_». «_Qui dum contingit viros
aut mulieres ad seconda vota pertransire et matrimonialiter conjungi,
et dum in Ecclesiis matrimonia fidelium et benedictiones nubentium
celebrantur sponsum et sponsam circumstantes vociferando
percutiunt.... quod ipsi tales derisores, raptores divini,
perturbatores officii et sacramentorum officia contemnentes,
Chalvaritum in vulgari facientes seu fieri procurantes, a prædictis
excessibus penitus et omnino desistant sub pæna excommunicationis_».

[461] Cfr. MURATORI, _Op. cit._

[462] Cfr. MARTIGNY, _Op. cit._

[463] Cfr. FLEURY, _Les moeurs chrétiens_.

[464] Ma, al ritorno, tre amiche comari l'attendono; l'una distende e
liscia i capelli, un'altra li intreccia, la terza li annoda e fa su.

[465] Cfr. gli Statuti di Gallese, lib. II, Gallese 1576. «Volendo noi
obviare a molti scandali e romori che potrebbono nascere per il far
delle travate e scampanate alle vedove statuimo et generalmente
ordinamo che nessuno tanto Gallesano come anche forestiero di qual si
vogli grado o conditione ardischi sotto qual si voglia pretesto far
campanate, ne travate alle vedove o vedovi che si rimaritano nella
nostra Città di Gallese nè tanpoco alle case loro farci alcuno
impedimento sotto la pena di scudi tre per chiasche persona e volta,
non ostante altro abuso che in contrario de questo per l'addietro
fosse stato tollerato».




III.

Nozze d'argento e nozze d'oro.


Di argento si chiamano le nozze che si rinnovano da sposi vissuti
insieme d'accordo per venticinque anni, d'oro le seconde nozze degli
sposi, dopo cinquant'anni di felice unione.

Queste ultime, per essere più rare, riescono pure più commoventi.

Esse si usano anche in Piemonte, ove la cerimonia principale consiste
nell'andata in chiesa.

Procedono a due a due, e la processione viene aperta dai due bambini
più piccoli dell'ultima generazione; seguono gli altri, per ordine di
età, fino ai due vecchi che la chiudono.

Il prete benedice le nozze, ma naturalmente non dà più l'anello, per
la stessa ragione che non permette di ridarlo alle vedove. Si torna
dalla chiesa nello stesso ordine con cui vi si è andati, e i parenti
si raccolgono a banchetto intorno ai loro due vecchi; si mangia, si
beve e si ride più che la gravezza degli anni ai due vecchi non
conceda; e si balla anche, aprendosi e rinnovandosi dai vecchi sposi
le danze antiche. Ma la troppa allegrezza, ne' vecchi, fa paura;
l'indomani della festa è spesso giorno di lutto, e, con lo stesso
ordine, la medesima comitiva ritorna spesso alla chiesa; ma nessuno
più ride; le nozze d'oro hanno lasciato ai vivi un'eredità di lugubri
gramaglie, simili a quelle del sole che indossa i suoi abiti più
belli, quando, dal remoto occidente, lancia alla terra l'ultimo suo
sorriso.




APPENDICE




I.

USI NUZIALI VENETI

(Raccolti da _Dom. Giuseppe Bernoni_).


_I primi passi._

Apena che i tosi xe grandi el so pensier xe de catarse la morosa,
perchè, come la dona no pol star senza l'omo[466], gnanca po l'omo no
pol star senza la dona[467].

Co' i s'à trovà la regazza che ghe dà a genio, alora i cerca de darse
a conosser. Prima, dunque, i ghe spassisa soto i so balconi e i ghe dà
dele ociae; po i va de note e i ghe canta dele canzon, minzionandola
anca per nome[468], e dopo, a poco a poco, i ghe tien drio co' la vien
fora de casa, e i la saluda. Alora i stà a osservar cossa che fa la
regazza; e se i vede che la ghe tien drio co i oci quando i passa, e
che la ghe risponde quando i la saluda, i tol a sperar ben, e i se fa
coragio, i ghe dimanda se la xe contenta de farghe l'amor[469].

La tosa, per solito, tol tempo tre giorni a pensar. Passà sti tre
giorni, la risponde al toso che l'à dimandada, che la sarave anca
persuasa de farghe l'amor, basta che nol la mena a torzio, e che i
genitori ghe permeta[470].

Quando la regazza no xe contenta e no la vol saverghene de sto moroso,
no la se fa vedar ai balconi e la resta su la so camara, e, se lu
seguita a passar, la ghe canta a drio dele canzon, con dito che nol
staga a pensar altro a ela[471].


_El permesso._

De regola no pol un toso far l'amor co 'na tosa, co' i genitori de ela
no ghe permete[472].

Dunque, se sto toso ga bone intenzion, el va elo, o el manda un'altra
persona, dai genitori, a vedar se lori xe contenti ch'el ghe fazza
l'amor. Alora i genitori tol informazion, e, se i cognosse che el toso
xe un bon toso, e che el xe per la regazza[473], e che ela sia
contenta, i ghe dà tempo quindese giorni, un mese, do mesi, conforme,
perchè i fazza la prova.


_La dimanda._

Passà sti quindese giorni, o el mese, o i do, se sti morosi no se
comoda, i se lassa; e se inveçe i se comoda, alora, in un giorno che
se stabilisse, i genitori dela regazza fa un disnar, o 'na çena, e el
toso va a sto disnar, o çena, co so pare e co so mare, e là el fa la
dimanda dela tosa, e per primo pegno el ghe regala un picolo
aneleto[474] o qualche altra cossa. Co' el l'à dimandada, el va a
farghe l'amor ogni oto giorni, e anca de più, se i genitori dela tosa
xe contenti[475].


_El segno._

Dopo la dimanda vien el segno[476].

El _segno_ xe un anelo d'oro[477], che el moroso dà a la regazza,
perchè tutti cognossa che la xe impegnada e che nissun altro no la pol
dimandar.

In quela che el ghe dà l'anelo, el tol anca el _tempo_ per el
matrimonio: sto tempo pol esser sie mesi, un ano, do ani e anca più,
conforme che i so interessi ghe permete.

Dunque, da là un toco che i ga fato la dimanda, se i morosi trova
d'esser contenti tuti do, i stabilisse la zornada per el _segno_, e
alora i genitori de ela parecia un altro disnar, o una çena, che se
ciama _segno_, e là el moroso ghe dà sto anelo ala regazza e 'l tol el
tempo per el matrimonio, e tuti cognosse sti sposi.

Sul _segno_ va pare e mare del toso e un pochi de parenti de elo e de
ela.

Dopo l'anelo, ela xe novizza e lu sposo[478], e el pol andarghe in
casa magari ogni sera.

Nassendo discorsi[479], se ela lassa el moroso, ghe toca dar indrio
l'anelo; e se inveçe xe elo che lassa la morosa, a ela ghe resta tuto
quanto, e lu no ga dirito d'aver gnente indrio[480].


_Regai tra morosi._

Fra morosi e morose se açeta e se dà regai.

I regai che fa el moroso ala morosa de regola xe questi:

Da Pasqua: una fugazza co do botiglie de çipro o de malega; da Nadal:
una scatola de mandolato e un vaseto de mostarda; dai Morti: una
scatola de fava; da S. Martin: i maroni; da S. Marco: el bocolo[481].

Se el vol po, el ghe dà qualcossa anca el dì del so nome de ela, e
cussì el primo de l'ano; ma no xe de dover.

Le tose adesso usa darghe ai morosi dei fazzoleti de seda[482] o una
siarpeta co un pontapeto. Una volta el costume gera de darghe un per
de tirache recamae, co i so fiocheti in colori e col cuor in mezo[483]
e un per de ligambi.

No xe permesso po de dar e gnanca de açetar petini, santi, libri de
ciesa, forfe e aghi, perchè i petini xe roba per strigarie; i libri e
i santi xe dispiaçeri; la forfe xe lingua cativa, e i aghi xe roba che
ponze. E chi dona de sta roba no se marida sicuro.


_El portar de la sposa._

Co la ga l'anelo, alora la regazza scominzia a pareciarse el so
portar. Sto _portar_ xe la roba d'atorno e la roba che ocore per la
casa.

Andando in casa de la madona, no la ga altro dover che de fornir la
camara da leto de tuto quelo che bisogna: no andando, alora ghe toca
tuto a ela, che vol dir: camara da leto, tinelo e anca la cusina. Se
po i genitori de la sposa no pol, ela fa la camara da leto, e el sposo
fa la cusina, che xe tuto quelo che sta sul fogher, come caldiera,
stagnada, farsora, caena, trepíe, secio e scaldaleto, perchè tovagie,
tovagioi, veri e piati ghe toca a la sposa.

La camara da leto dei sposi deve aver una coceta da matrimonio col so
pagiazzo, stramazzo de lana, cavazzal e do cussini; do comò, do
scabei, sie careghe e un specio.

Oto giorni avanti el matrimonio la sposa co so mare va in casa nova, e
la se parecia tuto quanto.

El sposo no tol in consegna gnente e nol fa nissuna carta; ma se la
sposa mor, e no la lassa fioi, tuto torna a la so famegia, fora che el
leto che resta al sposo, co la vera da matrimonio.


_El compare de l'anelo._

El compare de l'anelo lo seglie el sposo tra i so amiçi, o tra i
conossenti dela so famegia.

La comare xe la mugier del compare, o, se nol ga mugier, so mare o la
so morosa.

El dover del compare xe:

El giorno avanti el matrimonio el deve mandar a la sposa 'na scatola
granda de confeture co drento un bambinel de zucaro.

Assieme a la scatola de confeture el ga dover de mandarghe un bel
bochè de fiori sechi, e, se el xe un compare cortesan, anca el so
pedestal co la so campana de vero.

Dopo, el deve mandar ala ciesa quatro candele de çera per la messa dei
sposi; e più grosse che le xe, xe megio.

Co' i sposi va al pranzo, i va in gondola; e quatro de ste gondole
toca al compare.

Dopo el disnar vien la tola bianca, e el compare ga dover de mandar
per la tola bianca sie botiglie de malega o de çipro, e sie de
rosolio, che forma dodese.

La bonaman al nonzolo de la ciesa toca al compare, e cussì toca anca a
elo de dar qualcossa ai povareti, che, co' i sposi va in ciesa, i
trova per strada.

E po ghe sarave el regalo a la sposa — un per de recini, o un manin, o
un pontapeto; — ma adesso no i ghe bada, e pochi xe i compari che fa
sto regalo[484].


_El giorno che i seglie._

I matrimoni se fa quasi sempre de domenega, perchè, se xe de luni, i
sposi vien mati; se xe de marti — marti, martirio — i fa un bruto fin;
se xe de mercore e de zioba, sti giorni no xe boni gnanca lori; se xe
de venare — venare curto termine — i mor presto; e se xe de sabo; de
sabo, no, perchè de sabo piove e fa cativo tempo, e po de sabo no se
marida che i vedui[485].

Sul mese no i ghe bada, tuti xe istessi, e i se marida co i vol.


_Regai a la sposa._

Do o tre zorni avanti el matrimonio tuti i parenti e conossenti va a
trovar la sposa, e tuti ghe porta dei regai: se la sposa xe povareta,
i ghe porta robe da torno, come traverse, cotole, fazzoleti; e se la
xe cussì e cussì, i ghe porta de le galantarie, come recini, manini,
pontapeti[486]. Tuti sti regali ela la li tien sora 'na tola perchè
tuti veda.


_La sposa se parecia._

I vestiti de la sposa xe do: uno per la ciesa e uno per el pranzo, che
xe el megio.

I vestiti ghe toca ai genitori dela sposa, e el sposo no ga altro
pensier che quelo dela vera[487].

Co' la va in ciesa la se mete in testa 'na veleta negra, e co' la va
al pranzo, la se mete 'na bandina de fiori sechi[488].


_La benedizion del pare._

Dopo la pareciada e avanti che riva el sposo, la sposa va in camara de
so pare, e là la se ghe buta in zenocion, e, pianzando, la ghe dise
che el ghe perdona se la ga fato qualcossa, e la ghe dimanda la so
benedizion[489]. Questo xe un giorno che la sposa pianze e ride.


_El sposo ariva._

El sposo vien a levar la sposa col compare e co la comare e co i so
genitori e parenti.

Elo xe vestio de stofa qualunque, magari in giacheta, perchè in ciesa
el va come el vol, e xe al pranzo che el se mete i megio vestiti che
el ga, e roba che nol gabia mai portà.

Apena che el xe in casa de la sposa, el va dai genitori de ela, el ghe
fa un pochi de complimenti e el ghe presenta el compare; dopo, col
compare, el va dela sposa e el fa istesso[490].


_I sposi va in ciesa._

I va in ciesa che xe ancora scuro, perchè i matrimonî se fa a la prima
messa.

Tanto se i va in gondola, come se i va a pie, la sposa va avanti col
compare, po vien el sposo co la comare, e po i genitori de elo e de
ela, e dopo i parenti[491].

Co' i va in ciesa, se ghe xe qualche can che sbragia, i sposi va mal,
parchè can che sbragia porta drento l'ano malatia, becaria[492] o
prigionia; se inveçe ghe xe qualche can e che sto can no sbragia, tuto
va ben, e i sposi sarà fedeli, perchè can porta fedeltà; e se po ghe
va drio un gato, alora xe tradimento, e i sposi stà inquieti sempre
infin che i vive. Intivando in t'un zoto, xe disgrazie e malore, e
intivando in t'un gobo, i sposi gavarà fortuna. Co' i va in ciesa e
che piove e tira vento, se dise che _i sposi ga magnà fora de la
pignata_[493], e no i pol andar ben; ma se piove solamente, alora,
gnente, la sposa va co l'abondanza.


_A l'altar._

In ciesa che i xe, la sposa, el sposo e el compare se inzenocia su 'na
bancheta pareciada a posta, e tuti i altri i stà da drio, inzenociai
anca lori. El sposo xe a banda dreta, e el compare a banda zanca dela
sposa.

La vera la mete prima el prete in çimeta del deo, po vien el sposo,
che la mete a so posto, in dove che la ga da andar[494]; e questa xe
'na vera che no se pol più cavar. Dopo, el compare mete l'anelo nel
deo de mezo, e xe per questo che el se ciama _compare de l'anelo_: sto
anelo po xe quelo che el sposo ga regalà a la sposa quando el ghe fava
l'amor. Quando che de primo intro la vera no va ben drento e che la se
intopa, el xe un matrimonio che no va ben de sicuro.

Al prete per la messa ghe va do franchi o do franchi e mezo, che ghe
toca al sposo; al nonzolo, un franco e anca più, perchè el toca bezzi
dal sposo e anca dal compare; a la ciesa po resta le quatro candele de
çera che ghe manda el compare.


_El rinfresco._

Dopo la messa vien el rinfresco[495].

Sto rinfresco i lo fa a casa dela sposa e el ghe toca ai so genitori;
e se no xe a casa dela sposa, i lo fa a un cafè o a una biraria, e
alora el ghe toca al sposo.

Al rinfresco va tuti quei che xe invidai: parenti, amisi, conossenti.

Prima i porta l'aqua de limon, o, se la xe zente povareta, l'aqua col
mistrà, po el cafè coi baicoli, po el rosolio cole mandole, e dopo el
çipro, o la malega cole fugazzete e i buzzolai.

Dopo el rinfresco la sposa resta a casa dei so genitori, e intanto la
se parecia per el pranzo.


_El pranzo._

El pranzo xe ai quatro o cinque boti.

I lo fa ne le megio locande, anca se i xe cussì e cussì, perchè in
quel giorno no i ghe bada; e va a ordinarlo el sposo qualche giorno
avanti.

Oto parte del pranzo toca al sposo — la soa, quela dela sposa, quele
del compare e dela comare, e quele dei genitori de elo e dela sposa — i
altri, quanti che i xe, paga ognun la so parte, perchè al pranzo no
ghe xe inviti, e va, dei parenti e amiçi, chi vol. Chi no vol star al
pranzo, o no vol pagar, va sul'ora dela tola bianca, e anca lori porta
qualcossa: torte, botiglie, fugazze... cussì.

Monta prima su 'na gondola la sposa col compare, po su un'altra el
sposo cola comare, dopo su un'altra pare e mare del sposo, e po su
un'altra i genitori dela sposa: i parenti monta su altre gondole,
quatro per gondola, i omeni spartai da le done.

Co' i monta in gondola per andar al disnar, tuto el popolo core a
vedarli, e ognun dise la soa.

A l'ato del smontar se ferma le gondole dela sposa e del sposo, e
smonta prima i parenti e i genitori, po el sposo: l'ultima de tuti xe
la sposa, e i parenti e tuta la compagnia ghe va incontro a farghe
festa.

El posto dela novizza xe a metà tola, e ghe stà a fianco el compare, e
de fazza la ga el sposo cola comare a fianco; i veci de casa xe ala
testa dela tola, e i altri dove che i vol.

De consueto el pranzo xe questo: — Un bocal de vin a testa e del
megio — risi coi figadei — lesso (carne e polastri) — rosto co la
salata — fritura de figà e de çervele indorae[496].

Po vien la tola bianca: torte, tortioni, bodini, e in mezo un crocante
fato far a posta, co drento un oseleto.

Al punto che la sposa co un cortelo spaca sto crocante e salta fora
l'oseleto, scominzia i _viva a la novizza_, e chi dise barzelete, e
chi indovinei, chi storiele da ridar e chi altre robe. Tosi e tose
gnente a tola, perchè la xe 'na zornada che tuto xe lecito, e no sta
ben che ghe sia tosi, e manco po putele.

Intanto che i ride, che i canta, e che i se la conta, la mare de la
novizza va a far la parte de la confetura che ga mandà el compare, e
la ghe ne dà un poca a tuti, scominziando dala sposa, ma el compare e
el sposo resta po senza, perchè el compare ghe la renunzia a la
novizza, e el sposo ala comare.


_I bali e soni._

Co i ga terminà el pranzo i leva via la tola e va su el balo.

El primo balo xe dela novizza col compare, el secondo del sposo cola
comare — e no va su altri in sti do bali; — dopo va in balo chi voi, e
la sposa bala squasi sempre col compare, parchè in quel giorno la xe
tuta de elo[497].

Se bala fin a meza note, e anca fin a un boto e ai do boti, e alora la
compagnia compagna a casa i sposi, e i va a casa anca lori.

I bali e soni ghe toca al sposo.


_Soli._

Soli che i xe, i sposi se spogia, e... i va in leto.

A leto la sposa ga da aver sempre la dreta; e cussì se la dreta xe
viçina a la porta, se volta el leto.

I sposi va in leto tuti do d'acordo, parchè chi va in leto prima mor
prima, e cussì i lassa la lume impizzada sin che la se destua ela
sola, parchè se la destua la sposa mor prima ela, e se la destua el
sposo mor prima elo.


_I oto giorni che segue._

A la matina, apena che xe giorno, la mare de la novizza va in camara
dei sposi a portarghe el cafè co i vovi drento; e co i xe levai, ela
ghe fa el leto, e nissun altro in quel zorno ghe pol metar man[498].
Se la novizza no ga mare, va una sorela, che sia maridada, o una
qualche so àmia.

Quel giorno i fa un disnar a casa dei sposi, e ghe va el compare, i
genitori de elo e de ela, e un pochi de parenti: sto disnar ghe toca
al sposo, ma anca el compare fa qualcossa[499].

Per oto giorni la novizza deve star in casa senza mai sortir — cussì
almanco fa anca adesso le tose de bon sesto e quele che no vol esser
criticae — e la riçeve le amighe, i parenti, i conossenti che va a
farghe visita. In sti oto giorni va so mare a farghe le spese e tuto
quelo che ghe ocore[500].

I do vestiti dela sposa — quelo dela ciesa e quelo del pranzo — resta
per do giorni destirai sul leto dei sposi, e tute le amighe e
conossenti li va a vedar, e ognuna dise la soa.

Passà i oto giorni, la sorte vestia col vestito da sposa e la va a
messa col sposo anca elo vestio col vestito da nozze. La messa i la va
a scoltar in ciesa S. Marco, magari che i staga a Castelo o in fondi a
S. Marta.

Dopo la messa, i va dal compare che li ga sposai, a farghe visita, e
po da la so famegia de elo, e là i resta a disnar.

Alora, tuto xe terminà; i sposi torna a casa, i xe sposi veci, e anca
lori pol cantar:

    Finito el carneval, finiti i spassi,
       Finito de magnar boni boconi;
       Un fogio de carta e 'na pena da lapi:
       Finito el carneval, finiti i spassi!


NOTE:

[466]

    Me vogio maridar, e no sò co chi;
      Se passa Nane, ghe vôi dir de sì;
      Se passa Toni, ghe vôi far de oceto,
      Se passa Bepi: siestu benedeto!

[467]

    L'omo senza la dona è 'na pignata
      Piena de aqua, lontana dal fogo;
      Chi ga giudizio pol considerare:
      L'omo senza la dona no pol stare.

[468] _Eccone un saggio:_

    Dago la bona sera a questa casa,
      Al pare e mare e quanta gente siete!
      E la Marieta xe mia inamorata,
      Quela che in casa vostra voi tenete.
    Mi passo per de qua e no la vedo;
      Ela xe in leto, e mi tremo dal fredo:
      Ela xe in leto col papà e la mama,
      E mi, meschin, la piova me bagna.

_E così le seguenti che diconsi_ serenade:

    Vieni, cara, ala finestra,
      Dal balcon butite fora;
      Dame almanco un quarto d'ora,
      Che co ti vorìa parlar.
    Vieni, bela, a la finestra:
      Xe 'l tuo amante che ti ciama,
      E l'è quelo che ti ama,
      Che te porta tanto amor.
    Mi son soto i tuoi balconi
      Co le mani giunte al peto:
      Vieni, vieni, el mio dileto,
      No me fare più penar.
    Vegna lampi e vegna toni
      Che paura no i me fa:
      Co' so' soto i tuoi balconi
      No me pare da morir.

[469] _Nelle campagne di Spilimbergo, sopra Udine, e precisamente a
Barcis:_ «El toso ciapa un soco (_zocco_) e el lo mete su la porta de
la casa in dove che stà la regazza che el ga in idea, e se ela lo tira
drento, l'è segno che la xe contenta de farghe l'amor; e se la lo
lassa là, gnente, no la ghe ne vol saver.»

_A Polcenigo, pure in provincia di Udine:_ «I se impianta co le nosele
(_nocciuoli_). A la festa, dopo vesparo, i tosi va a ziron co ste
nosele, e i ghe ne esibisse ale tose che i ga in idea: se le açeta,
bisogna che le ghe ne toga çinque, perchè

    Una no xe da dar,
      Do no xe da tor,
      Tre xe d'amor,
      Quatro xe da mati,
      Çinque xe da inamorati.

[470]

    Moroso belo, fe' come i morosi:
    Dal padre mio andeme a dimandare;
    E se mio pare ve darà risposta,
    Vegnì da mi, che so' la sposa vostra.

[471] _La più comune è questa:_

    Ti passi per de qua, ti passi indano:
      Ti frui le scarpe e no ti ga guadagno;
      Ti frui le scarpe e po anca le siole:
      No t'aspetar da mi bone parole.

[472] _A mantenere viva questa usanza sembrami ispirato questo canto:_

    Mio pare e mia mare
      I gera sul camin
      E i fava discorseti
      Per maridarme mi;
      Ma mi so' stà più scaltra,
      Me l'ò trovato mi:
      M'ò tolto un ziogadore
      Che zioga note e dì;
      El m'à ziogà la dota,
      E 'l m'à ziogà anca mi.

[473] _Sfoglio la mia raccolta edita ed inedita dei Canti popolari, ed
omettendo ogni commento, riporto i seguenti:_

    No vogio più garofoli in pitèri
      E gnanca far l'amor co marineri;
    I marineri spuzza da catrame:
      Tute le pute i fa morir da fame.

    Tuti sti marineri, quando piove,
      Tira la paga e ghe ne magna nove;
    Tuti sti marineri, co' è bon tempo,
      Tira la paga e ghe ne magna çento.

    Done, no ghe ste' crede a marineri:
      I xe gelosi e pieni de sospeto;
      'Na cossa sola mi ve vogio dir:
      'Na note a l'ano i dorme sul so leto.

    Tuti me dise: Bela, no lo tor
      Lo mariner, chè 'l te farà morire;
      Se el me farà morir, e cussì sia:
      Sposar lo vogio, el xe l'anima mia.

    No vogio nè limoni, nè naranze,
      E gnanca pescaori cole calze;
      No vogio nè limoni, nè çedroni,
      E gnanca pescaori coi calzoni.

    Ti credi d'esser nata 'na regina!
      De un pescaor no ti te vol degnare;
      E ti te degnarà d'un fornareto,
      Ch'el te portarà el pan co'l fazzoleto.

    No vogio un pescaor che sa da pesse;
      Nè manco un ortolan che va sui orti;
      Nè manco un mariner che va in marina:
      Ma vogio un bel mercante da farina.

    Pute, no fe' l'amor co calegheri!
      I calegheri ga 'na trista fama;
      I calegheri ga 'na trista fama,
      Che tuto quel che i ciapa i se lo fragia.

    No vogio nè garofoli, nè fiori,
      E gnanca far l'amor co servitori;
      I servitori toca come i gati,
      La sera e la matina i lica i piati.

[474]

    Ti passi per de qua gramo e dolente,
      Ti credi de parlar col padre mio;
      E ti te porti un _aneleto_ in deo,
      Ma el to pensier no 'l se confà col meo.
      El to pensier no val 'na gazeta:
      Ti ti xe rico e mi so' povareta.

[475] _Ecco come nelle campagne sopra Spilimbergo, su quel di Udine,
il giovane si presenta alla casa della fidanzata per chiederla ai
genitori:_ «Vien el zorno dela dimanda, e el toso va a casa dela
regazza, e co' el xe sula porta, el dise: «Se comandè che vegna
drento, vegno drento; se de no, resto de fora». Alora, se i genitori
dela regazza ghe risponde «vegnì drento che ghe xe logo anca per vu»,
l'è segno che i xe contenti de darghe la tosa; e se no i ghe risponde
gnente, no i vol saverghene de elo.»

_Questo uso può trovare spiegazione nella seguente villotta dettatami
da una donna di que' dintorni:_

    Gaveva 'na chitera e l'ai venduda
      Per no saver sonar napoletana;
      Gaveva una morosa e l'hai perduda
      Per no saver parlar cola so mama.

_A Carpenedo, piccolo villaggio del vicino comune di Mestre, si dà
alla dimanda un certo che di pubblicità:_ «La dimanda i la fa la terza
festa de Pasqua. In quel zorno se tien fiera de nose, nosele, carobe,
naranze, brustolini, e de botiglie de rosolio; e i tosi che fa la
dimanda va da sti frutarioi e i se compra un tovagiol pien de ste robe
e do o quatro botiglie. Alora i speta che sia terminà vesparo, e
quando la zente vien fora de ciesa, i tol suso sto tovagiol e i va a
casa dela morosa; e cussì tuti vede.»

[476] _Detto anche:_ el pegno, el tempo e l'anelo.

[477]

    In mezo al mare ghe xe ciare case,
      La Rizziolina che tanto me piase;
      Se so papà me la volesse dare,
      L'anelo d'oro ghe voria donare:
      L'anelo d'oro e la veleta fina,
      Per contentar la bela Rizziolina.

_Quest'altra ricorda forse un uso più antico:_

    E vustu che te ama? dame ete,
      E dame la corniola e 'l cura-rece;
      E vustu che te ama? dame ò,
      E dame la corniola e 'l figarò.

_Ad Alpago, in provincia di Belluno, lo sposo, per_ segno, _dà alla
sposa le_ gusele _e un_ guselon _(aghi d'argento da testa) co i
tremoli, e corre obbligo alla sposa di acconciarsene il capo per farne
mostra nel successivo primo giorno festivo, allorchè si porta alla
chiesa._

_A Polcenigo, in quel di Udine:_ «Una volta, _la capara_, gera un
talero; adesso invece squasi tuti ghe dà 'na forfe co una caenela, una
britola e i zocoli. Ela ghe dà un fazzoleto bianco e un altro
scarlato.»

_A Roveredo, pure in provincia di Udine:_ «El contrasegno xe _do
roche_, una da filar canevo e una da filar stopa, ben tornìe e co le
so figure de omo e de dona; un _famegio_ per tegnir sula roca; una
_britola_ per scarsela, e una _forfe_ cola so ranceta. Co se vede ste
robe se dise: quela xe impromessa. Per tuto el tempo che i fa l'amor
el toso ga da mantegnirghe ala tosa i zocoli e anca el capelo, e se lu
va via militar, bisogna che fazza el dover la famegia de elo.»

_Ad Azzano, pure su quel di Udine:_ «Per segno el toso ghe dà tre o
quatro file de corai co una stela d'oro, e ela ghe dà un fazzoleto o
un per de tirache.»

_A Clauzetto, stessa provincia:_ «Perchè la regazza comparissa el
moroso ghe dà un ciamisot (_veste a sacco_) cola so çintura, e un per
de scapini.»

[478]

    De quindese ani m'ò fato novizza,
      De sedese ani so andada a l'altare,
      De disisete go cantà la nana,
      E de disdoto i m'à ciamato mama.

[479] _Disgusti._

[480] _A Roveredo su quel di Udine:_ «El moroso tien conto de tuto, e
se caso mai ela lo lassa, bisogna che la ghe paga tuto dopio quel che
la ga avuo.» _E ad Azzano:_ «Se xe ela che lassa elo, bisogna che la
ghe daga tuto indrio, e bisogna anca che la ghe paga i giorni che lu
ga persi per ela e fin le scarpe che el ga fruà.»

_In quest'ultimo paese (Azzano) corre poi l'uso che segue:_ «Quando un
toso lassa la morosa, sto toso tol de le piante de fava e el buta sta
fava dala so porta fin a la porta de la morosa; e cussì tuti sa che la
tosa xe libera. El fa la _sterneta_ la domenega de matina a bonora, e
chi passa per andar a messa dise: «El fantat ga lassà la pupata.» _Da
ciò è derivato il detto_ dar la fava _che si adopera colà per
significare l'abbandono che fa un amante dell'altro e che
corrisponderebbe alla_ stincata _o_ gambata _dei Toscani, ed al_ balo
d'impianton _dei Veneziani. A questa usanza, che io credo diretta allo
scopo di rendere pubblica la libertà ridonata alla giovane anzichè
intesa a colpirla di spregio, allude il canto che qui riporto, sebbene
incompleto:_

    El mio moroso m'à cargà de fava

      . . . . . . . . . . . . . .

    E la to fava gera tuta sbusa:
    L'ò semenada e no la xe nassuda;

    E la to fava la gavea i carioi:
    L'ò semenada e xe nassuo i fasioi.

_A Vito d'Asio, su quel di Udine:_ «I ghe semena de la calçina,
carboni, pagia, scartozzi su tuta la strada, scominziando da la porta
de la tosa fin ala porta del moroso, e questo se ciama _far la
porcita_, perchè la vien a esser na cosa sporca.»

[481] _Bottone di rosa. La festa di S. Marco ricorre il 25 aprile, e
quindi questo regalo, che in altro tempo sarebbe di poco o niun conto,
in quel giorno ha un pregio non indifferente, come primizia della
nuova stagione._

_E a proposito di fiori, ecco una nina-nana che dà a conoscere il
conto in cui è tenuta dagli amanti l'erba odorifera denominata
maggiorana:_

    Fame la nana, pomo inzucarà,
      Viso da mazorana strapiantada!
    La mazorana è 'l megio fior di erba:
      Meterla in boca par che la ve inçenda;
    Meterla in sen, la sa da mile odori,
      E la xe quela che sostien l'amore.

[482]

    — Quel fazzoleto che ti porti al colo
      L'astu rubato, o l'astu tolto a nolo? —
      — No l'ò rubato e gnanca tolto a nolo;
      La mia morosa me l'à messo al colo! —

[483]

    Sia benedete le ricamadore,
      Che ghe ricama el cuor ai so morosi!
      Punto per punto le ghe fa 'na stela,
      E in mezo 'l peto le ghe forma el cuore.

[484] _Ad altri impegni probabilmente va incontro il_ compare, _e chi
amasse saperne, legga:_

«El compare del'anelo xe de consueto anca el compare del primo putelo,
che vol dir _el compare de san Zuane_.

»Apena che el xe avisà che la sposa ga partorìo, el ga dover de
mandarghe una strica de carne, un polastro, e do vovi su un çestelo.

»Dopo i destina el giorno che i ga da batizar. El pare e el compare i
va in ciesa a pie, e la comare-levatriçe, cola tosa che porta la
creatura e co quela che porta l'arzentaria, le va in gondola.

»La gondola e la candela per el batizo ghe toca al pare, e al compare
ghe toca pagar la comare-levatriçe, la tosa che porta la creatura e
quela che porta l'arzentaria, e i do nonzoli.

»Dopo el batizo i fa el rinfresco: alora el compare va al leto de la
partoriente, e, dandoghe la man, el ghe sporze el regalo per ela e per
la creatura: a ela el ghe dà diese, dodese e anca quindese lire, e per
la creatura, se la xe 'na putela, el ghe dà un bel per de recini, e se
el xe un putelo, un per de veroni (recini da putei), o se de no, un
granelo de diamante per meterlo a la recia dreta.

»Come _santolo_ de sto putelo, o de sta putela, se sta creatura resta
senza genitori, bisogna che el se la toga con elo, perchè el vien a
esser so pare. Se po el bambin morisse, alora el ga dover de mandar la
zogia, 'na bandina e quatro mazzeti de fiori per la cassa.

»Dopo vien la cresema, e se el xe un putelo, sta cresema la fa el
_santolo_, e se la xe 'na putela, so mugier.

»E po, se sa, ghe xe i regai, e cussì el compare nol la termina più.»

[485] _Ad Azzano, provincia di Udine:_ «I giorni per le nozze xe el
luni, el mercore e el sabo. El marti no se deve mai far nozze, e
gnanca po el zioba, perchè el zioba xe el giorno che le strighe se
petena per andar a spasso.»

_Così a Vito d'Asio:_ «De zioba no se se marida, e gnanca po se se
petena, e quele che se petena xe rimarcae.»

_A Burano, in provincia di Venezia:_ «El zioba xe el giorno che le
strighe se parecia per andar a far strighezzi, e cussì de zioba nissun
se marida.»

[486] _A Clauzetto, su quel di Udine:_ «La domenega prima de
maridarse, la sposa va _a grim_, che vol dir ala çerca. La va co una
so àmia, o co un'altra dona, in tute le case del paese e anca fora
via. Va avanti l'àmia, o la dona, e la dise: «eco qua la sposa»; alora
quei dela famegia va e i ghe regala quelo che i crede: 'na tovagia, un
tovagiol, del canevo, cussì... o anca soldi.»

[487] _La_ vera _è d'oro:_

    Gegia bela! co' te vedarò i anèi,
      Alora podarò dir che ti è novizza;
      E co' te vedarò la vera d'oro,
      Alora mi dirò che per ti moro.

_Allo stesso modo che, nel concetto popolare, l'_anelo _e la_ vera
_hanno un diverso significato (essendo l'_anelo _il simbolo di un
legame tra amanti, e la_ vera _il simbolo di quello tra sposo e
sposa), così anche nella forma differenziano l'uno dall'altra.
L'_anelo _è propriamente quell'anello che si vede adorno di fregi o
che porta incastonata una corniola o qualche altra pietruzza, come la
così detta_ turchina, _e così pure quello che ha la forma di un
serpente attortigliato; e la_ vera _è invece quell'anello che non ha
fregi od ornamenti di sorta ed è affatto liscio, il quale con questa
sua semplicità e colla maggiore solidità che presenta, dinota come il
vincolo che reca sia forte, e come ormai per gli sposi sia giunto il
tempo dei serî propositi._

_A Polcenigo, Azzano, Budoja_: «La vera xe d'arzento, e cussì xe
d'arzento anca le çinque o sie verete che el sposo deve dar a la
sposa. L'anelo inveçe, che toca al compare, xe d'oro.»

[488] _Così anche a Burano_: «La sposa va in ciesa magari co l'indiana
o un sial su la testa; al pranzo po la va col vestito che la s'à fato
e co 'na bandina de fiori in testa.»

_A S. Giovanni di Polcenigo, in provincia di Udine_: «Tute le done che
compagna i sposi ga qualche fior in testa e i nastri da drio le spale,
e i omeni ga 'na girlanda sul capelo; ma la sposa e el sposo no ga
gnente, e cussì se conosse quei che xe sposi.»

_Ad Aviano, pure in provincia di Udine_: «Tuti quei dela compagnia,
omeni e done, porta sul capelo fiori e girlande, ma i sposi gnente, e
i se veste de scuro». _Da quest'uso trae argomento il seguente canto,
che ebbi da una donna di quei paesi_:

    Se vado a nozze, vôi andar pulita,
      Chè vôi parer più bon dela novizza;
    Se vado a nozze, vôi andar galante,
      Chè vôi parer più bon de tute quante.

_A Sotto-Marina di Chioggia_: «La sposa va in ciesa co un velo negro
in testa e co una palma de fiori sechi in man. Quando che la xe viçina
a l'altar, el campanaro ghe tol sta palma e el la mete su l'altar, e
dopo terminà la messa, el ghe la dà ancora, e cussì ela torna a casa
sempre co sta palma in man.»

[489] _Ad Azzano, in provincia di Udine:_ «La benedizion el pare ghe
la dà la sera avanti, dopo che xe stà stimà e portà via la dota: el
ciama sta so fia sula so camara, e el scominzia sempre co ste parole:
«Adesso xe andà via la to roba,. e.. e diman ti andarà via anca ti!..»

_Nella campagna di Chioggia la sposa in atto di abbandonare i genitori
così canta:_


    Tiogo partenza, la tiogo pianzendo
      E lagrimando per tuta la via;
      La mano al peto e la boca disendo:
      A revederse, cara mama mia!

[490] _Nella campagna di Chioggia allo sposo non è permesso entrare
nella casa della sposa, ma conviene che il padre, o altra persona
incaricata, si porti presso la sposa, e le dimandi formalmente se è
persuasa e disposta di mantenere la data parola. Avuta risposta
affermativa, entra colla sua compagnia, e allora si fa il così detto_
parentado, _cioè lo sposo si rivolge ad ognuno dei componenti la
famiglia della sposa, e dice ad alta voce: — alla sposa:_ vu sè mia
sposa; _al padre_: vu, mio missier; _alla madre_: vu, mia madona; _al
fratello_: vu, mio cugnà; _e così via via._

_A Roveredo, su quel di Udine:_ «El sposo lassa la compagnia su la
strada, e el va in casa, e el ghe dise a so pare e a so mare de la
sposa: — «Me permeteu che mena a messa vostra fia?» Lori ghe dise, che
el la mena pur; alora el va in camara de la sposa e el ghe toca la
man: — «Te dago la man da mario» — e ela ghe la dà a elo. Dopo el toco
de la man, el va a levar la compagnia, e va drento tuti, e el compare
va dala sposa e el ghe sporze la bona man (un fiorin), e la sposa ghe
sporze un fazzoleto rosso a ogio.»

_Lo stesso anche a Polcenigo di Udine:_ «El sposo lassa i parenti su
la strada, e el va drento in casa, e el dixe: — «Madona, missier, me
voleu dar la vostra fia?» — e lori ghe risponde: — «Tolevela pur e
menèvela via.»

_Nella campagna di Conegliano lo sposo regala la sposa di un per de
scarpete. Ad Alpago invece il paio di scarpete è dallo sposo regalato
alla madre della sposa._

_Ad Annone, in provincia di Venezia, il compare dell'anello, nell'atto
di invitare la sposa a recarsi alla chiesa, fa scorrere nelle mani di
lei una moneta del valore di due o tre lire._

[491] _A Burano, in provincia di Venezia:_ «In ciesa no i va che in
çinque — i sposi, el compare, la comare, e un'amiga o 'na cugnada de la
sposa — e nissun altro: la sposa va avanti in mezo a le do done, e el
sposo stà da drio col compare.»

_Ad Annone, in provincia di Venezia: — Prima del rito religioso la
sposa è attorniata dai soli proprî parenti e lo sposo dai suoi: dopo
il rito succede lo scambio, e così i parenti dello sposo passano a
festeggiare la sposa, e quelli di questa passano allo sposo._

_A Malamocco:_ «Tuti quei de la compagnia se provede de confeture, e i
le buta a la zente che i incontra, e co' i va a casa i le buta dai
balconi.»

_Così anche a Sotto-Marina:_ «Quei de la compagnia tien confetura in
scarsela, e tanto ne l'andar, che nel ritornar dala ciesa, i la buta a
tuti quei che i trova per la strada, o che ghe va a drio.»

_A Burano:_ «Apena che la sposa entra in casa del sposo, el capo de la
famegia ghe va incontro e el ghe buta sul viso una brancada de
confeture, e po el fa istesso col sposo. Al pranzo po svola sempre per
aria confeture, nosele, bomboni, e se spande vin in tola.»

_A Vito d'Asio:_ «Per dove deve passar i sposi, i ghe buta dei fiori».
E ad Azzano: «Le famegie dei sposi tol del pan e i lo tagia a tochi e
i ghe ne dà ai povareti.»

_A Polcenigo:_ «El giorno che le spose va in ciesa per maridarse, le
se mete 'na cotola roversa perchè nissun ghe possa far strigarie. Una,
perchè no la s'aveva messo gnente, co' la xe stada in ciesa e che el
prete ga dimandà se la xe contenta, ela no la ga savesto risponder nè
de sì, nè de no, parchè i la gaveva strigada.»

_Ad Azzano, in provincia di Udine:_ «Parchè le strighe no possa far
gnente, la sposa destira un pinzo de la so traversa sula bancheta in
dove che i se sposa, e el sposo ghe mete un zenocio suso.»

_A Vito d'Asio:_ «Per no esser strigae, le spose, co' le va in ciesa,
se mete 'na cotola e un corpeto roverso.»

[492] «Becaria vol dir che la sposa partorirà malamente.»

[493] _E anche:_ i ga magnà fora del piato; _e a Burano:_ i ga rascà
la pignata; _e ad Azzano:_ i à licà la farzora.

[494] _A S. Giovanni di Polcenigo:_ «La vera, prima, el prete la
presenta al deo: po, el compare la manda più suso, e po el sposo el la
fa andar a so posto.»

[495] _Nella campagna di Chioggia, dopo il rito religioso, si fa un
momentaneo divorzio, poichè lo sposo con tutti gli uomini dell'una e
dell'altra parte, e la sposa con tutte le donne, si portano a pranzare
ognuno a casa propria._

_A Mezzamonte di Polcenigo, provincia di Udine:_ «La compagnia, co la
riva a casa del sposo, la se ferma in cortivo, la tol in mezo la
sposa, e la scominzia a cantar:

    Portène l'onoranze su la porta,
      Se no la sposa la ne torna nostra;
    Portène l'onoranze sul cortivo,
      Se no la sposa la menemo in drio;
    Portène l'onoranze su la strada,
      Se no la sposa la menemo a casa.

Alora uno de casa vien fora co del vin e el dà da bevar a tuti quanti,
e alora questi lassa la sposa, e alegri i va in casa, i va a tola e i
magna. Se no i ga del vin, i ghe dà del rosolio o dei altri liquori.»

_A Portogruaro, provincia di Venezia:_ «Apena che i vede rivar la
sposa co la so compagnia, el _mezzeta_ tira el colo a una galina, e el
se mete a zigar: «_Viva la sposa, la galina xe morta._» Alora va fora
el pare del sposo co del vin e el ghe ne dà a tuti, scominziando da la
sposa; e po va la mare che compagna la sposa a vedar la casa, e la ghe
dà la scoa in segno che la deve star soto la madona, che la xe
dipendente e che la madona ghe comanda.

La galina serve el diman per far el brodo ai sposi.»

_Nella campagna di Chioggia, quando lo sposo va a ricevere la sposa,
le intuona questo canto, coll'accompagnamento di strumenti, mentre la
comitiva gli fa coro:_

    Aro, aro, co quei bovi bianchi,
      Adesso vien co mi a vangar i campi;
    Aro, aro, co quei bovi rossi,
      Adesso vien co mi a vangar i orti.

_Quando sono prossimi alla casa dello sposo, la sposa, da festevole,
ridente e allegra che era, si fa appassionata e piangente: allora uno
della comitiva, avanzandosi verso la casa, così canta:_

    Cara madona, vu butève fora,
      Che vien vostro fio e vostra niora;
    E vostro fio vien qua ridando,
      E vostra niora vien qua pianzando.

_Pronta all'invito la_ madona _esce e si fa incontro alla sposa; si
abbracciano, si baciano, e la sposa riceve una scopa, o un cesto, od
altro oggetto di casa, a seconda delle incombenze alle quali la si
vuole destinata, e viene quindi condotta a visitare le varie parti
della casa._

_Ad Azzano:_ «Va avanti el pare o el barba dela novizza a dimandar ai
genitori del sposo se i xe contenti de riçever in casa la novizza:
alora vien fora la madona, o la più vecia de la casa, co i brazzi
averti e le maneghe revoltae suso, e la va incontro a sta novizza e la
ghe dise: «Niora, se' parona de drento e po de fora!» e la la ciapa
per man, e la la mena in casa. Intanto el più vecio de la famegia tira
el colo a 'na galina, e alora tuti se mete a zigar: «Eviva, eviva!
eviva la galina morta e la novizza viva!» e là i porta fora del vin e
tuti beve e i fa alegrie.»

_Ad Annone corre lo stesso uso. Il_ mezzeta, _che è la persona che
combinò il matrimonio, si fa avanti e chiede se si permette alla sposa
di entrare in casa, e intanto che la suocera esce e va ad abbracciare
e baciare la sposa, si fa il sagrificio della_ galina, _fra gli
evviva, alla_ galina morta e novizza viva, _di tutti i parenti._

[496] _Ad Alpago, provincia di Belluno:_ «I mazza un vedelo, e i lo
cusina in tante maniere, e no i magna che vedelo.»

_Ad Annone, in provincia di Venezia, le famiglie un po' comode fanno
due desinari: uno di questi nella casa della sposa prima del rito
religioso, e l'altro nella casa dello sposo dopo celebrato il
matrimonio. Fra le vivande, il così detto_ sguazzett, _che si fa con
polli tagliati a piccoli pezzi e con molte droghe, gode di una
speciale preferenza._

[497] _A Sotto-Marina, di Chioggia_: «El primo balo lo fa el compare
cola sposa. Alora la sposa no intra più in balo: la va de suso su la
so camara da leto, e là la riçeve le visite dei parenti e conossenti e
a tuti la ghe dà el cafè e la ghe dà le cartoline dei confeti.»

[498] _A Polcenigo (Udine):_ «La sposa ala matina la ghe dà a so
madona, o a la più vecia dela casa, la megio camisa che la ga.»

_Così anche ad Annone, Azzano, Budoja, e in altri luoghi._

[499] _Ad Annone:_ — _Questo desinare si fa nella prima successiva
domenica in casa degli sposi, e non vi intervengono che i soli
genitori della sposa, il che dà motivo a dire che_ i va a stimar i
dani: _nella domenica poi che viene dopo si fa un terzo desinare, o
pranzo, nella casa paterna della sposa, al quale intervengono anche i
genitori dello sposo; e quest'uso è detto_ far la rebaltagia.

[500] _Quest'uso si mantiene anche a Sotto-Marina di Chioggia._ «Per
oto giorni, sempre vestia da sposa, la resta in casa, la riçeve visite
e la fa tratamenti.»

_A Vito d'Asio, sopra Spilimbergo di Udine:_ «Le spose, che pol,
rispeta i oto giorni, e le resta in casa, e le lavora de calze». _A
Budoja, pure in provincia di Udine:_ «Le spose stà in casa tre o
quatro giorni o anca più, e perchè no le staga in ozio, so madona ghe
dà da far 'na camisa per el sposo.»

_A Burano:_ «Le spose che va ancora ala vecia resta in casa sie o sete
giorni; le altre, po, sorte magari el giorno drio.»

_Ad Azzano la cosa procede altrimenti:_ «La sposa se alza a scuro e
prima de tute: la va in cusina e la impizza el fogo, po la va a trar
do seci de aqua, e dopo la fa el magnar ai porsei e ale galine, e quel
giorno ghe toca far tuto a ela. La seconda matina la va po a lavorar
in tei campi col capelo da nozze in testa.»

_Nei dintorni di Padova, lo stesso uso:_ «La sposa ghe toca levarse
prima de la madona e de le cugnae e ghe toca destrigar la casa e lavar
i piati, le pignate, le caldiere e tuto quanto à servìo per el pranzo
de le noze, perchè questo xe el so dover del primo giorno.»




II.

USI NUZIALI CÒRSI

(Raccolti da _A. Provenzali_ — Livorno, G. B. Zecchini, 1874.)


_Matrimoni e vescovati son dal Cielo destinati_, questo già si sa, ma
in Corsica non si contentano, come i babbi e le mamme in generale, di
dare una mano al destino; vorrebbero rendersene padroni addirittura, e
tenaci negli amori come negli odii, il desiderio di perpetuare i
primi, muove talvolta i genitori a fidanzare fino dalla culla i loro
figliuoli. Seduta presso la culla della sua bambina, la madre còrsa
vagheggia col pensiero il giorno in cui la vedrà sposa felice, e
cantandole la ninna-nanna descrive i costumi nuziali del suo paese.

Recherò qui alcuni versi di una di queste canzoni singolari, che ne
compendia i principali, e mi servirà quasi di testo.

    Quandu anderetti sposata
      Purteretti li frinèri[501]
      N' anderetti incavalcíata
      Cun tutti li mudracchèri[502]
      Passeretti insannicciata[503]
      A caramusa imbuffata.[504]
    Lu sposu n'andrà davanti
      Cu li sò belli cusciali
      Vi saranno tutti quanti
      Li sò cugini carnali
      Alla Zonza di Tavèra[505]
      Vi faranu la spallera[506].
    Quand'arrivate a lu stazzu[507]
      Duve avete poi da stani,
      Surterà la suceroni,
      E bi tuccherà le mani;
      E bi sarà presentatu
      Un tinedru di caghiatu[508].

Frequenti sono i matrimoni fra consanguinei e si considerano come i
meglio auspicati: — _L'equa core e lu sangue strigne_, sogliono dire,
e: — _Fra i nemici la spada, fra i parenti l'amore._

I costumi patriarcali dell'isola favoriscono queste unioni. In molti
paesi i giovinetti e le fanciulle si dilettano de' giuochi che
simboleggiano le nozze o almeno l'amore. Non soltanto come altrove
nella stagione quando il cuore sembra aprirsi ai dolci affetti, ma in
ogni lieta solennità si porta in giro un albero fronzuto, si pianta
dinanzi alla casa delle belle, e lì canti e suoni senza fine. Altre
volte, e specialmente per S. Giovanni, invece di piantare _lu
macchiu_, si brucia un tronco e spesso un albero intiero, fanciulle e
giovinetti intrecciano le danze intorno alla grande _fucaraja_, e
prima di separarsi si abbracciano cordialmente salutandosi col nome di
compari e comari di _abruschiu_[509].

Questi ed altri simili giuochi amorosi sono più frequenti nella valle
del Tàravo e nei monti del Coscione ove è maggiore la innocenza dei
costumi, e dove i matrimoni si sogliono contrarre in più tenera età.

Appena una ragazza tocca i sedici anni, se è niente niente belloccia
e non le si conosce alcun amoretto, le comari brontolano queste od
altre parole: — _Ogni scuffiaccia bole la sua barittaccia, e
quest'occhiu di sole, questo specchiu d'e zittelle non avrà il suo
innamuratu!_ — E i poveri genitori si sentono rintronare il poco
gentile proverbio: — _Donne e vinu sbruglia magazzinu._ — E la mamma
che si strugge di trovare un buon marito alla figliuola, intanto che
lo cerca, le ricorda i sacramentali proverbi: — _Donna di finestra,
donna disonesta_ — _Donna di specchiu distrughie la casa_ — _Alla
donna pazza piace più lu cembalu che lu frenu_.

Nè dal canto suo il babbo si dà pace, finchè non vede il figliuolo
colla sua brava sposa al fianco e gli va ripetendo: — _Dona bona, bale
più che uno casale_ — _Dona da bene val più di ogni bene_ — _Dona bona
bale una corona_ — ed altre massime simili, tanto che, persuaso alfine
che _Senza moglie a lato l'uomo non è beato_, e che — _Chi ha la dona a
lu locu ha vinto lu jocu_[510] — si decide a scegliere una compagna.

Nulla dirò dei pronostici, giudizj e pregiudizi che guidano questa
scelta, nè del modo di fare la domanda, o del ricambio dei doni
nuziali, chè ciò menerebbe per le lunghe, correndo grande varietà fra
i diversi cantoni e, come dicono gli stessi isolani: — In Corsica tanti
paesi e tante usanze.

Il Valery ne cita una singolarissima. Egli afferma che a Bastèlica
fino al 1817 non si soleva celebrare nozze in chiesa se non per la
Madonna di agosto, lo che non impediva che in ogni tempo, e più
specialmente durante la vendemmia, si facessero solenni promesse di
matrimonio, suggellate da una festa domestica detta dell'_abbraccio_,
perchè tutti gli astanti avevano diritto di abbracciare la sposa, la
quale dopo il ballo se ne andava a convivere collo sposo, aspettando
l'agosto seguente per santificare l'unione.

Quasi tutte le spose còrse vanno fornite di un compiuto abito
nazionale, del quale noterò le _faldette_[511], il _telu_ e il
_mandile_. Le _faldette_ o _fallette_ sono un'acconciatura di seta o
di filo nero o celeste scuro che copre il capo a guisa del velo
comunemente chiamato _mesere_. Si attacca alla vita con delle
cordelline, è piuttosto ampio, tanto da poter ricoprire le braccia e
le mani. Il _telu_ è una specie di faldetta, ma più piccolo, e non
essendo attaccato alla vita somiglia più al mesere. Il _mandile_ è un
fazzoletto che le popolane portano, come le donne di Procida,
attorcigliato al capo ed annodato con bel garbo da parte. In casa lo
tengono talvolta anche le signore. E di _toilette_ basti. Ho voluto
far cenno delle _faldette_ perchè tengono frequentemente luogo del
velo nuziale e della cuffia bianca arricciata che portano le novelle
spose.

Veniamo ora al giorno solenne, giorno di gioia pura, di universale
allegrezza, nel quale anche le inimicizie talvolta cessano, o per lo
meno fanno tregua, perchè nulla turbi la santità del rito.

In molti villaggi la sposa trova sui gradini dell'altare un cestello
ricolmo di fiori e di frutte che suol tenere in mano durante la
benedizione.

Salutati dagli spari dei _masculi_ (mortaletti) e dalle acclamazioni
del popolo, gli sposi escono di chiesa, e nei paesi più ricchi di
cereali, lungo la via si suol gettare in capo alla sposa riso, grano e
farro, come augurio di fecondità.

Oltre quest'uso che ricorda le cerimonie nuziali indiane, greche e
latine ve ne sono altri parimente di origine antichissima. Tutte le
volte che la sposa passa vicino ad un torrente vi tuffa le mani e
prega il Signore che le mantenga l'anima e il corpo puri come quella
limpida onda.

In alcuni villaggi dei distretti di Ajaccio e di Sartène, nei monti di
Coscione, e nella Valle del Niolo si suol fare lungo corteggio alla
sposa. Gli uomini che spesso a cavallo l'accompagnano al villaggio
dello sposo, sono chiamati nel dialetto oltramontano _Mudracchèri_ e
nel cismontano _Mugliacchèri_ (da _mulier_). Arrivati a mezza strada,
s'incomincia una bizzarra pantomima. I parenti della sposa si fingono
corrucciati e risoluti di riportarla seco; ella stessa mostra di non
voler proseguire il cammino. Lo sposo domanda il perchè. Si risponde
che la fanciulla deve ritornare alla casa paterna. Egli allora la
prende bravamente per un braccio, e, forte dell'autorità del Vangelo,
le comanda di seguirlo. I parenti cercano opporsi, gridano,
minacciano, si dà mano ai bastoni e alle schioppette. La sposa si
mostra perplessa, frattanto vengono i _paceri_: la pace è presto fatta
e ricomincia l'allegria con forti grida e schioppettate all'aria.
Talvolta il contrasto è mosso dalle parenti e dalle amiche della
sposa, e non occorre dire che in tali casi il baccano è maggiore, come
infiniti sono i dispettucci che la malizia di tutte quelle donne
immagina per far disperare il povero sposo.

Anche presso i Romani i genitori della sposa si fingevano pentiti di
lasciare la figliuola partire dalle pareti domestiche per andare in
altra casa. Alcuni viaggiatori narrano di aver trovato una simile
costumanza presso gli abitatori della Polinesia. Ma non allontaniamoci
tanto.

Oltre i _Mudracchèri_ anche i _Frinèri_ fanno parte del corteggio
nuziale, anzi lo precedono. Si chiamano così alcuni giovani che
portano una conocchia (_Frenu_) ornata di nastri e fiocchi e con un
fazzoletto pendente dalla cima a guisa di banderuola.

Spesso si usa fare la _Travata_ e _Parrata_ detta anche _Spallèra_,
specie di siepe o serraglio, che s'inalza nelle vie per cui passa il
corteggio, e si fa dalla gente del villaggio in cui la sposa va a
prender dimora. Quello dei _Mudracchèri_ che riporta il _trionfo del
vanto_[512], cioè galoppando giunge primo alla _parrata_, ha il
diritto di offrire alla sposa su di un canestro pieno di fiori le
chiavi della casa coniugale, congratulandosi con poesie, come ad
esempio questa:

    «Che mai cerchi, o peregrina,
      In un lido a te straniero?
      Non più oltre t'incammina,
      Chè vietato t'è il sentiero.
    Ma se sei la sposa amante,
      Di colui che t'è dappresso,
      Deh! t'arresta un solo istante
      E avrai libero l'ingresso.
    Ora accetta, o bella, in dono
      Di bei fior questo mazzetto,
      Fior che dolci pegni sono
      Di un fraterno e puro affetto.
    Poi del tetto conjugale
      Prendi tu le chiavi ancora,
      In cui scevra di ogni male
      Possa far lunga dimora.
    Ora il cielo benedica,
      Cara sposa, il vostro imene
      E con man prodiga e amica,
      Vi ricolmi di ogni bene!»

Presi i fiori e le chiavi, la sposa ringrazia la comitiva, fa un
cenno, e la _parrata_ si leva, la gente dei due villaggi si ricambia
dimostrazioni di affetto e insieme unita accompagna la sposa fino alla
casa dello sposo.

Sulla soglia, per lo più adorna di fiori e ghirlande di lauro, sta la
suocera, non burbera in volto e colla mestola alla cintura, come in
tanti altri luoghi, ma raggiante di gioia dà la mano alla nuora e le
presenta il mazzo delle chiavi, per affidarle il governo della
famiglia, quindi le porge una conocchia ed un fuso ornati di
pimpinelle, e la saluta con questo canto che si chiama della _buona
ventura_[513]:

    «Siate boi la ben venuta,
      Cara sposa in questa casa,
      Che boi siate bona e astuta
      Ne so' certa e persuasa.
      Diu vi dia qui bona sorte,
      Longa vita e santa morte.
    Ecce ormai la vossa rocca
      Cu lu fusu e cu la lana,
      Di accudì tuttu a boi tocca
      Ch'e' so' becchia e pocu sana.
      Ora entrate e Diu ci dia
      Pace e gioia. E cusì sia!

Beninteso che molte suocere rivogliono subito le chiavi, e dopo
essersi date _pro forma_ il titolo di vecchie, a quattr'occhi colla
nuora parlano un altro linguaggio.

Una signora di Corte mi raccontava che la sua suocera, che fu per lei
una seconda madre, non appena si erano trovate sole le aveva detto: Di
grazia, voi che d'ora innanzi sarete chiamata la sposa, non permettete
che io sia detta dai servi la padrona _vecchia_.

Finita la canzone, la suocera presenta agli sposi un barattolo di
latte quagliato, essi ne prendono una cucchiaiata, quindi ne gusta
tutta la compagnia. Intanto la più stretta parente del nuovo marito
avvolge un lungo nastro color di rosa dietro le spalle della coppia
felice e la trae seco nella sala, ove è già apparecchiato il banchetto
nel quale non manca mai di figurare il piatto nazionale detto
_Fiadone_, torta fatta di uova e _brocciu_, che è una specie di
ricotta dolcissima composta di fior di latte, miele o zucchero.

Prima di sedersi a tavola, usa in alcuni luoghi che allontanati per un
momento gli uomini e i ragazzi, le donne fanno sedere la sposa su di
uno staio pieno di grano, e toltane ciascuna una manciata gliela
versano sul capo, girandole attorno e cantando in coro la seguente
_ballatetta_, cogli augurii espressi nella quale io termino ben
volentieri questa cicalata:

    Dio vi colmi di ogni bene,
      Figli maschi in quantità,
      Senza duoli e senza pene.
      Dio vi accordi lunga età,
      Poi vi accolga in Paradiso,
      L'un dall'altro mai diviso!



1. Verbo, Settimana Santa, Passione e Crocifisso.


In Nicosia[13], rappresentavano con personaggi vivi la Passione di
Nostro Signore; per la Crocifissione pigliarono un uomo dozzinale, il
quale quando fu l'ora di salire sù la Croce si tolse i calzoni, e li
ripose al pie della Croce. Chi rappresentava S. Giovanni, s'era accorto,
che nelli calzoni v'erano tarì dodeci[14], e destramente col piede
procurava di allontanare dalla Croce i calzoni, per poi far quella
preda. Il Crocifisso, che non guardava altro dal suo patibolo che quei
calzoni; in accorgersi dell'astuzia di Giovanni, in cambio di proferire
qualcheduna di quelle sette celebri parole, gridò ad alta voce, e disse:
_Giov.e, non ti riminè cù li causun, cha si nò si guasta la
Passiun_[15].




2.


In Naso[16] similmente facevano una rappresentazione della Passione di
nostro Sig.e; quello che rappresentava il Crocifisso era un uomo
dozzinale; a piedi della Croce v'era Giov.e e la Maddalena, ch'era
figlia di quello che rappresentava il Crocifisso. Or la Maddalena, come
ch'era giovina di mediocre aspetto, tirò e i sguardi, e gli amori di
quello, che rappresentava il Giov.e, il quale con gesti e con altri
segni sollecitava la Maddalena a corrispondergli; quando se ne accorse
il Crocifisso, parlò a Giovanne, e gli disse: _Giovanni, lassala stari a
Maddalena._ Vedutosi scoverto, Giovanne si rasciugava, fingendosi
addolorato per il grande spettacolo; mà appena s'accorgeva che il
Crocifisso rivoltava altronde lo sguardo, tornava Giov.e ad intendersi
d'amare colla Maddalena; mà che? Ecco il Crocifisso ripigliò: _Santu
Dià![17] Giuvanni, lassala stari a Maddalena._ Finalmente al 3.o assalto
dato dal Giov.e alla Maddalena, scese da Croce il Signore, ed impugnando
uno di quei gran chiodi d'essa, pretendea scaricarlo contro Giovanne, il
quale per mettersi in salvo lasciò il Calvario e corse nel piano; ed il
Crocifisso d'appresso perseguitando a Giovanne; e quella tragedia di
dolore mutossi in comedia di riso.




3.


In Bronti[18] quell'Arciprete fece al solito la Cena nel Giovedì Santo.
Un uomo semplice e mandraio di professione, intenerito per quella
funzione, se ne andò al gregge del suo padrone, e scelse dodeci
crasti[19]; indi per fare a quelli la lavanda de' piedi, ad uno ad uno
li prese, e li mise nella caldaja dell'acqua bollente; d'un subito
saltarono a quelli l'unghie; si resero incapaci di stare più in gamba.
Intenerito poi quel semplice di quella funzione che avea fatto, tutto
compunto con le lagrime agli occhi, comparve innanzi al padrone, e
dimandato della cagione del suo lagrimare, rispose: _Sig.ri, aju fattu
la Zena[20] comu lu Patri Arcipreti_: non intendendo quegli il mistero
che Zena, ripigliò: _Sig.ri_, diceva il mandraio, _lu Patri Arcipreti
lavau li pedi a l'Apostuli, ed iu ficcai li pedi di dudici crasti ntra
la lacciata[21] essendu iddi li mei Apostuli_. S'infuriò il padrone, e
se non era veloce a fuggire, quel pover uomo che avea fatto il Cristo,
già averebbe ricevuto la condanna di quel Pilato, di morire anch'egli
crocifisso.




4.


In S. Marco[22] v'era un gentil'uomo per nome il sig.r Ignazio Lo
Presti; quest'era mezzo bleso, mutando nel parlare la _r_ in un misto
d'_r_ e _d_ e la _l_ in _d_. Or trovandosi un giorno della Settimana
Santa nella Chiesa del monistero del Salvadore, si faceva ivi una
funzione, che si conduceva in un lenzuolo un simulacro di Cristo morto;
mentre si cantavano le solite preci, era genuflesso il sig.r Ignazio, e
si percuoteva il petto, dicendo: _Perdunu, miu Diu, misericordia_.
Intanto passarono avanti a lui i preti; egli in vedere l'imagine di
Cristo morto, investitosi d'una gran pietà, alzò la destra, e
benedicendo quella sagra figura disse: _Redequiem etednam dona ei
Domine; et lux pedpetua luceat ei_, commovendo con ciò tutti a risa; e
mutando quella scena di pianto in trastullo di gioco.




5.


Nella città di S. Filippo[23] nel 1727 in circa fecero la
rappresentazione della Passione. Prima che salisse in Croce quell'uomo
che doveva rappresentare il Cristo, per non patir di sete volle da bere,
e appunto gli diedero un barrile; non s'accorsero quelli che doveano
scoprire la scena che quell'uomo non era ancor satullato in Croce;
sicchè calarono la tela, e li spettatori che aspettavano quella funesta
veduta, s'accorsero ch'il Cristo con un barrile in bocca dissetavasi.
Vergognandosi intanto d'una tale apparenza, gittò il barrile sù la
Maria, la quale compassionante delle pene altrui, ebbe ad essere
compassionata per il gran dolore del colpo ricevuto in testa.




6.


In Veria[24] v'è una gran gara tra due chiese e confraternità sotto il
titolo dell'Annunziata, e perchè una stà fabbricata nell'alto della
terra, e l'altra nel basso, per distinguerle le chiamano la _Susa_, e la
_Jusa_. Più volte i sudetti fratelli vennero alle mani. Or in un giorno
ripigliandosi tra di loro, uno di quelli villani che portava il
Crocifisso non potea rimenar le mani a suo modo contro i competitori, ed
eruttò: _Santu Dià! si non avia ddu diavulazzu di ddu Crucifissu, cci
vulia fari a vidiri ecc._




7.


In Veria medesima restò mortalmente ferito un fratello da un colpo
ricevuto in testa da quello che portava il Crocifisso dell'emola
confraternità. Già arrivò all'ultima agonia. Il prete procurava ch'il
moribondo facesse quegl'atti dovuti da un cristiano vicino a morte, e
portato un piccolo Crocifisso; il moribondo in vederlo si voltò
dall'altro lato; si maravigliavano i circostanti per un tale atto, e
maggiormente il persuadeano di stringersi col Crocifisso; allora il
moribondo disse: _Livatimillu d'avanti, chi chistu picciriddu, quandu
crisci divintirà chiù diavulu di sò patri._ Alludendo al Crocifisso
della confraternità, che sbattutogli in testa era la caggione della sua
morte.




8.


In Longi[25] il sac.te D. Rosario Panghi avea in cura la cappella del
Crocifisso. Or il Marchese padrone di quella terra, non saprei che cosa
c'avea da dire attinente al Crocifisso. Apprese il sac.te ch'il Marchese
avesse voluto disporre di quel simulacro: _Sig.re_, ripigliò il
sacerdote: _Lu Crucifissu vecchiu arditivillu, abruciativillu: non
minni[26] curu; lu novu, Sig.ri, non voghiu chi mi lu tuccati_.

Ciò lo sapevo per bocca dello stesso Marchese.




9. Verbo Messa.


Il sopradetto D. Rosario Panghi in Longi andò ad una caccia selvaggia in
una selva vicina, e per l'ardor della caccia dimorò ben tardi fino doppo
mezzo giorno; ed uccisa una piccola troja selvaggia, lieto se ne
ritornava, e passando per le ville del sig.r Marchese, padrone di Longi,
l'interrogò dove andasse; li rispose: _Signuri, lassatimi stari, chi pri
sta beneditta purcedda, aju lassatu la mmaliditta Missa._ Tanto m'à
raccontato lo stesso sig.r Marchese.




10.


In Capri[27] v'era un sacerdote assai attaccato all'interessi, ed
ogn'anno al fin del nutricato del verme della seta, grano ecc., tante
erano le sue sofesticherie con li maestri, ch'uscivano dalle bacce la
seta; molti non potendo soffrire le sofistiche pretenzioni del prete, o
se n'avevano da fuggire, o restavano in prigione ad istanze del prete,
sicchè niun de' maestri voleva servirlo. Or in un giorno di festa
radunati alla Chiesa tutte le genti della vicina campagnia, v'era un
giovane forastiero, ed interrogato dal prete chi fosse; gli rispose
esser un maestro di seta. Il prete l'indusse ad affittarsi con lui e
doppo la Messa se ne sarebbono andati al manganello[28]. Ciò concertato
andò a celebrare il sac.te, e mentre si vestiva a Messa alcune persone
descrissero al giovane le pessime qualità e sofisticherie del sac.te;
ciò udito il giovane aspettò finchè arrivasse il sac.te sino
all'Offertorio, e quieto quieto partissene. Quando arrivò il sacerdote
all'_Orate fratres_ s'accorge ch'il giovane era alquanto distante dalla
Chiesa, che se ne andava altrove. Scende dall'altare così vestito alla
sacerdotale, escie dalla Chiesa, cominciò a chiamare il giovane; quello
si mise in fuga, ed ecco il sacerdote alzandosi le vesti, cominciò a
gran passi ad inseguirlo, e durò questo corso per un miglio continuo per
quelle campagne, fintantoche arrivati nella Piana di Pietra di Roma
tutta fangosa per risate; allora il sac.te disse: _La senti b. f. mi
l'ai fattu, mi la paghirai_; e tornossene in Chiesa a proseguir la
Messa. Il caso non si seppe se non doppo morte, tenendolo occulto quei
sac.ti di Capri per proprio decoro, e facendo ivi che quei laici, che
furono spettatori di quella comedia, o più tosto tragedia, tacessero
anch'essi.




11.


In San Marco un sacerdote chiamato Muglia diceva Messa in una Chiesa
della campagna in tempo di nutricato; in quel tempo due femine in cambio
di stare attente a quel tremendo Sagrificio discorrevano tra di loro del
nutricato, e facevano le loro querele, che il verme non mostrava
fruttare. Egli, doppochè intese molti lamenti, si voltò dall'altare
doppoche erano cominciate l'Orazioni segrete, e disse loro: _Non vi
maravigliati nò: ancora lu miu vermu ristan cu la spoghia a lu culu._




12.


Lo stesso Muglia si trovava un giorno vestito a Messa nella sagrestia
ch'aspettava ch'entrasse un altro Sac.te che diceva Messa per poter
uscire a dir la sua. Fratanto due sac.ti conoscendo l'ignoranza e la
semplicità del Muglia, si raccapricciarono a far celebrare la Messa, e
farle recitare nella Messa di Requiem al sudetto Muglia il Gloria e
Credo. Pertanto finse uno di domandare all'altro se v'era Gloria e Credo
in quella mattina nella Messa. «Non Signore, rispondeva l'altro, perchè
nella Messa di Requie non v'è Gloria e Credo.» Sì, ripigliava l'altro,
che nella Messa de' Santi dottori entrava la Gloria e Credo. Or il
defonto per cui si celebrava, era stato dottor di Legge; gli toccava
questo privileggio. Stava il Muglia a questo gran dubbio coll'orecchio
attentissimo, e mostrava di sciogliere il gran dubbio. Quello ch'avea
detto, che non toccava a dirsi la Gloria e Credo, mostrò di lasciarsi
convincere, e rispose: _Aviti ragiuni: non avia fattu riflessioni, chi
lu mortu era Dutturi: ci tocca certa lu Credu e la Gloria._ Intanto
venne l'ora d'uscire il Muglia in Chiesa, per dir la sua Messa. Doppo il
Khirie dice intrepidamente la Gloria, e doppo l'Evangelio il Credo, e
quelli due furono truffatori nell'ingannarlo, spettatori nell'udirlo, e
poi derisori nel beffeggiarlo.




13.


Non saprei in qual città o terra della Sicilia, cantandosi la Messa
votiva _de Passione Domini_, il Suddiacono sprovisto di quello che
doveva cantare, non s'era accorto, che il titolo della sua lezione era
guasto, per un buco che v'era nella carta del Missale. Sicchè si leggeva
bene: _Lectio Hieremiæ Prophetæ_, mancando della parola _Prophetæ_ la
prima sillaba _Pro_. Incominciò dunque la lezione con voce utentica, e
disse così: _Lectio Hieremiæ, c'è un pirtusu, e fete._ Quali risa si
sollevassero in tall'occasione, meglio è supporle che descriverle.




14.


In Aci Catena[29] v'era mansionario di quella colleggiata il sac.te D.
Ignazio Quattr'occhi, al quale toccò una mattina dire l'ultima Messa. La
sua madre avea posto in ordine per il pranzo del figlio un bel piccione;
mà, non sapendo come lo volesse apparecchiato, spedì un suo nipotino
alla Chiesa per domandare allo zio in qual maniera gustasse il piccione.
Arrivato alla Chiesa trova in sull'altare lo zio giunto al _Domine non
sum dignus_ della sua Messa; e senza abbadare il ragazzino al tremendo
misterio, accostasi tutto premura all'altare dicendo: _Ziu, ziu, la
nonna voli sapiri comu vuliti lu picciuni: si bughiutu, o arrustutu?_ Il
Sac.te stava dicendo la seconda o la terza volta: _Domine non sum
dignus_, [e] rispose: _Arrustutu_, prosequendo: _ut intres sub tectum
meum._ Fu tanto celebre questo successo, che quando fui la seconda volta
in Aci Catena, non solo me lo raccontarono i migliori gentil'uomini di
quel paese; ma lo stesso D. Ignazio mel confirmò.




15.


D. Isidoro Lo Proto della Terra di Maletto[30], già morto in Bronte, ove
solea abitare nel 1727 in circa. Quest'uomo fù un uomo da bene; mà tanto
effeminato, che filava, tesseva, e s'impiegava nelle faccende proprie
delle donne, qual'erano lo allievar galline, aver cura di pulcini,
trattandoli delle maniere proprie donnesche; ed anche la voce sua
s'assomigliava a quella delle donne; era ancora d'intendimento corto
come le donne. Gli venne in testa di farsi ministro ne' sagri altari, e
già n'andò in Messina per il Suddiaconato; mà essendo egli molto scarso
di lettere, fù subito riprovato: non perciò disanimossi, mà tornando
all'altra ordinazione in Messina con un carico di presciutti per
regalarlo a chi potea promoverlo, ottenne l'intento di entrare
negl'ordini sagri. Tornato al paese, e addimandato se fosse stato
ordinato, rispose che se avesse portato più presciutti, avrebbe fatto
ordinare il somaro che l'avea portato in Messina. Morì un giorno la sua
madre; egli, mentre il cadavere della defonta era attorniato di donne,
che, secondo il costume antico, tenevano il lutto con lamentazioni e con
lagrime; situossi in mezzo ad esse con una tovaglia negra sul capo,
dando in gridi e gemiti più dell'altre femine. Costume questo che
osservollo nell'altre morti di altre sue congionti. Or questi arrivato
già al sacerdozio, coll'uso del dir la Messa erano tante le smozzicature
e li salti che non arrivava alla decima parte quella Messa che diceva.
Soleva servirlo a Messa il chierico D. Mario Schillerò, che s'era
tant'imprattichito della Messa del Proto, che anche dormendo ve la
recitava. Io in sentirla lo pregai che me la scrivesse, e quello mi
compiacque, ed è tale quale quì la trascrivo.

    _In nomi Patr artara Dei._
    _Judica me do scarsa gente uno doloso me_
    _Emitte luce sme asserunt in monternacula tua._
    _Confitebor tu sturba sme._
    _Gloria Patri, e Spiritu Santu._
    _Introibo in nomine Domini._

_Confiteor potenti B. M. sempri Micheli Arcangelu, beatu Battista,
santis frates piccati niuri certionorbo, opere me culpa. Iddiu pregu
beati onnes Santi Patri a D.nu nostru Misereatur vestri pervostra misera
eterna. Indulgenza assolvi piccaturu onni corsu D.nu._

_Deus tu misericordia tua._

_Dominu estra oratiom mea._

_Dominus obiscu. Oremus. Offeru nostru santu; Santoru reliqua sunt
peccata mea_. Leggeva poi strapazzatamente l'Introito, _Kirieleison
etc., Gloria in eccersi Domini meu, lamustè, andamustè, licistè in
potera Patri ammè_.


Collette e Lezioni.

_Munda ori meu, mandasti, miseri evangeriu mutasti._

_Jube Dos corde me._

_Credo in de Onnipotenti Jesu Cristu, ed è spatrunatu saluti, et homo
fattus est, crucifissu secundu scrittura in Ecclesia rationi vinti
seculi ammè._

_Per omnia sicura, securorum etc._

_Vere dignu me justu mest nos tibi sempri supprici confessioni dicenti
Santu, Santu, Santu. Hæc dona, hæc munira nlibata Papa nostru: Mementu
Domini famularu, undè emors Dominu. Ostiampura, ostian santa, ostia
maculata._

Con questo tenore arrivava alla consegrazione e proseguiva dopo d'essa
sino al _Pater noster_.

_Per onnia, securemus dicere. Pater_.

Comunicatosi e detto il versetto del _post comunio_, _Domine Sobiscu.
Oremus._ Quando diceva Messa de defonti, cominciava l'orazione doppo la
communione; _Animalibus quesumus Domine etc., Benedica vui meniput in
Deu Patri e Spiritu Santu. Secundu Giuvanni. In principio era verbo, do,
das, do, das, era verbu, e verbu ncaru factum est gratia e viritati_.

Stimai io questa maniera di Messa una caricatura del chierico Schillerò,
che me la scrisse, mà in sentirmela confirmare da migliori sacerdoti e
gentil'uomini del paese, restai stupito, perchè non l'avessero
sospeso[31].




16. Miscellanea.


Il sacerdote D. Mario Spitaleri in Bronte era un uomo di poca entità, mà
zelante; prendea però le misure questo suo zelo dal suo naturale poco
riflessivo. Quindi li Brontesi spesso lo stizzavano[32], per prendersi
gioco delle sue proposizioni e delle sue impazienze. In un giorno il
Tesoriere della Cappella del SS.o Sagramento, unito ad uno de' Deputati
della medema Cappella, cominciarono a toccarlo[33], e specialmente sopra
la sua cappellania. Era il D. Mario Cappellano della Chiesa di S. Marco,
situata in campagna, sopra un pogetto esposto ai venti, che col loro
impeto spesso faceano saltare le tegole di quel tetto; montato egli non
saprei se in zelo o in collera cominciò a riprenderli che mandassero a
male i frutti delle rendite pingui della Cappella, e poi soggiunse: _Vui
autri incappastivu cu l'altari di lu SS. Sagramentu, e vi lu mangiati
vivu e mortu, ed illu [è] chiusu in mezzu a quattru tavuli e non parra;
ma ju ncappai cu chill'armali di S. Marcu, chi tuttu lu jornu carriu
canali[34] in collu._

Tanto a me il sig.r Barone D. Filadelfo Papotto.




17.


Trovavasi in un'altro giorno il sudetto D. Mario Spitaleri su d'un
pogetto, volgarmente detto da' Brontesi il Pojo della Colla, in
campagna, ove cominciò a recitarsi l'_Offizio Divino_; ed era arrivato a
prima[35], quando capitò ivi l'Arciprete suo nipote D.r D. Mario
Franzone, _e chi c'è sigr Ziu_? gli disse l'Arciprete; il D. Mario avea
cominciato: _Deus in adjutorium_ etc., [e] rispose subito: _Lassatimi
stari, jam lucis orto sidere: gran diavulu: Deum præcemur supplices, ut
in diurnis actibus, nos servet a nocentibus: grandi diavulu di scecca._
L'Arciprete tornò a dimandargli: _Ch'aviti, chi ci fù?_ Ed egli, il D.
Mario: _E chi voghiu aviri! Sta santa scecca non m'à lassatu diri stu
diavulu d'offiziu: Linguam refrenans temperet_ etc. L'azzioni del
sudetto sacerdote sono celebri in Bronte.




18. Atto di Fede Teologica d'un Fratello congregato nella Novara li 17
Aprile 1739.


Fu giorno che toccava farsi la solita congregazione secreta per profitto
de' Fratelli congregati, i quali per esercitarsi negl'atti delle 3 Virtù
Teologali, esce in mezzo or l'uno, or l'altro a fare uno di questi atti.
Toccò ad uno d'essi far l'atto di Fede, e genuflesso in mezzo alla
Congregazione proruppe in quest'accenti: _SS. Patri, iu cci cridu chi
stati in Celu, ed ancora lu vostru SS. Fighiu, comu motrici di tutti li
cosi; iu cridu, mà non cridu beni, pirchì senza la Fidi non pozzu iri in
Paradisu, ne ad autra banda; la Fidi è fimmina, chi pozzu diri? lu
Vicerrè manda un ordini, e non è obbedutu; dunca non è_. Qui due o tre
Fratelli cominciarono a ridere, ed il Padre della Congregazione fù
necessitato che finisse. Uno d'essi era sacerdote; lo scrisse e lo
consegnò a me, e colle medesime parole qui l'ò trascritto.




19. Benedizione data col braccio svelto dal corpo d'una femina uccisa.


Il sig.r Ignazio Lo Presti sentendo che fuori la terra di S. Marco nella
campagna s'era ritrovato il cadavere d'una femina assassinata, accorse
cogl'altri a vedere l'assassinio, e appunto trovarono quella sgraziata
tutta ferite, una della quale era stata sì grave tra la spalla e braccio
che stavan questi due membra congionte per un pezzetto di pelle rimasta
sana. Allora il sig.r Ignazio va per maneggiare quel braccio e appena
toccatolo si svelse subito dalla spalla, perchè eran tre giorni che
quell'infelice era stata ammazzata, e perciò incominciando ad
infracidirsi, quella pelle distaccossi dal suo busto; in avere già
libero nelle sue mani il sig.r Ignazio quel braccio, alzatolo in aria
cominciò a dire ai circostanti: _Viditi, fighioli, quantu semu
misedahidi! Cui c'avia a didi a chista chi ntra du meghiu di di sò
capddicci avia a distadi comu li bestij ammazzata ndra la campagna?
Mpadamu a spisi d'autrudu ad addrizzari li fatti nostridi_[36]. Avrebbe
voluto più proseguire a perorare; mà perchè non _habebat usum_ a
raggionare di Dio, gli finì la polvere a poter colpire i cuori, e
ritornandosi quel braccio di quella uccisa peccatrice nelle mani, alzò
come se fosse una reliquia di S. Agata o di S. Agnese, e poi dicendo:
_Benedicat vos Omnipotens Deus, Pater et Filius et Spiritus Sanctus_.
Fatt'il segno della Croce con quel avanzo opprobrioso di quell'infame
cadavere, gittato addosso a quel corpo assassinato, e partissene movendo
a risa quei circostanti, i quali tanto più si diedero a cacchinare,
quanto più il sig.r Ignazio pareva loro compunto, tanto ridicolosa era
la specie che n'aveano.

Tanto a me i conoscenti del detto lo Presti.




20. Un Notaro divenuto Confessore.


Facea la Missione in una piccola terra il celeberrimo padre Andrea
Genovese della Compagnia di Gesù, e in quei giorni santi arrivò
all'arciprete un'editto del suo prelato, in cui gl'ordinava che
pubblicasse a beneficio della sua pieve il Giubileo conceduto dal Papa
con tutte quelle grazie solite concedersi in cotai giubilei, tra le
quali si communicava la facoltà d'assolvere da peccati etc. _regularibus
et secularibus_. L'arciprete restò sorpreso a queste parole, perchè
religiosi nella sua terra non v'e n'erano; dunque interpretò la mente
del Vescovo, che intendeva parlare nel _regularibus_ di quei pochi
preti, che l'ajutavano a pascolare il gregge a sè commesso; nel
_secularibus_ che si dasse podestà ad altri laici ch'in quella
congiuntura divenissero coadjutori de' preti; «ma qui in questo piccolo
paese non ve n'è che un solo intelligente, a cui possa io commetter la
cura d'ascoltare le confessioni; tutti gl'altri sono contadini di
esercizio, ed ignoranti per professione; dunque bisogna che io prevenghi
a mio compare il notajo, affinchè a buon ora per di mattina si
trovi in chiesa e nel confessionario[37], per aggevolarmi in
quest'importantissimo impiego». Escie di casa ancorchè l'ora della notte
si fosse avanzata, si porta alla casa del notajo, bussa la porta, si fà
a sentire ch'avea a conferire con lui un'affare di somma importanza;
impallidì il notajo quando a quell'ora vide in casa sua l'arciprete, che
con tanta premura voleva parlargli, nè sapea dove andasse a parare una
parlata così segreta; si ritirarono in un angolo della casa, si piglia
lume, e poi consulta il caso _pro regularibus et secularibus_; gli
spiega la sua sopradetta interpretazione, e quegli rasserenato rispose
che non potea esser più savio il sentimento da quello ch'era uscito
dalla sua bocca. «Dunque, ripigliò l'arciprete, sig.r compare, voi
conoscete meglio di me questi terrazzani; nessuno tra tanti si ritrova
che possa adempire meglio di voi il confessore; abbiate dunque la bontà
di portarvi a buon'ora in chiesa; sceglietevi quel confessionario che
più vi piaccia; e voi ed io confesseremo le donne, quei due sacerdoti
come giovani farò che confessassero gl'uomini». Il sig.r notajo
vedendosi promosso ad esser confessore senza esser ancor sacerdote, poco
potè dormire in quella notte allo riflettere a tant'onore. Sicchè prima
che si fosse aperta la chiesa, ei aspettava dietro le porte, poi sedendo
_pro Tribunali_ divenne di lancio Confessore e Pontefice, assolvendo
tutti quei casi quantunque spinosi con tale franchezza che non l'avrebbe
fatto il Papa: nel meglio delle sue fatighe comparve in chiesa il padre
Andrea Genovese per celebrarvi la santa Messa, e scopre nel
confessionario ad uno col collare della casacca amitato alla spagnuola,
e stimandola una illusione degl'occhi, attua maggiormente lo sguardo, e
gli scuopre la lunga zazzara rovesciata sull'orecchie per non essergli
d'impedimento all'udito, e compartendo dall'uno e dall'altro lato
assoluzioni a quelle femine accostate intorno al sig. notajo, che
anelavano i suoi santi documenti, che l'avesse creduto un Penitenziere
di S. Pietro o di S. Giovanni Laterano. Sbalordì il padre Genovese ad
una tal vista, e senza dir nulla entrò in sagrestia, si fece chiamar
l'arciprete, e ritiratolo in disparte, lo fece inteso della temerità del
notajo. Quel dottissimo Parroco senza esitare rispose non esser quella
temerità del notajo, mentre viene abilitato ad una tal carica e dal
Vescovo e dal Papa, e subito escie dalla saccoccia l'editto, e si facea
forte su quelle parole, _pro regularibus et secularibus_. Bisognò
spiegarcele il padre Genovese, e non gli costò poco il persuaderlo a far
uscir da quel tribunale di penitenza il compar notajo, avvertendolo
ch'era tenuto all'inviolabil segreto di tutto ciò ch'avea udito da quel
luogo, e avvisando tutte quelle femine che si riconfessassero, essendo
nulle le loro confessioni fatte con uno, in cui non v'era ne la podestà
dell'ordine, e molto meno quella della giurisdizione. Sarebbe meno
deplorabile un'ignoranza sì crassa, se si fosse trovata in quella sola
terricciuola. Troppo ella è palpabile in tante altre terre e città, non
solo del nostro Regno, ma di tanti altri, de' quali si contano successi
assai più luttuosi di questo.




21. Città di Randazzo in iscena.


Nell'insigne città di Randazzo fu rubbata una mandra di crastati; il
padrone interessato fece rivelo al Capitano; quel signore avendo fatte
molte indagini per aver notizia alcuna degl'autori del furto; mà
riuscirono vane; premuroso il Capitano, e dall'istanze della parte e del
proprio onore, per non esser proseguito dalla regia Gran Corte
s'appigliò ad un mezzo termine; ordinò che fosse portato alla sua corte
uno degli rimasti crastati; arrivato, sede egli col suo maestro notajo
_pro tribunali_, e dimandò al crastato chi fosse stato il ladrone
ch'avesse rubbata quella mandra? Il povero animale nulla rispondea
perchè nulla sapea; ordinò che se gli dasse la corda per sapersi, a via
di tormenti, chi fosse stato il ladrone; quella bestia appesa belò per
tre volte. Allora il Capitano rivolto al Notajo gli disse: _Scrivitinni
l'informazioni, sù Notaru: à dittu tri voti mbè_[38].




22. Scena Seconda.


Si doveva fare nella detta città un'opera sagra[39], ed avevano avvisato
le vicine terre e città se volessero intervenirvi, e furono loro
prefissi i giorni ne' quali dovesse rappresentarsi. In quei medesimi
giorni capitò in Randazzo un delegato, non saprei se dalla Gran Corte, o
del Tribunale del Patrimonio; e comechè alcuni dei recitanti si
trovavano imbarazzati in quei conti reggij, giudicarono altri fugirsene
da Randazzo, altri mettersi in salvo sù la chiesa[40], uno ancor de'
personaggi gravemente ammalossi. Alla vista di tanti sinistri accidenti,
si videro in debito i sig.ri Randazzesi di riavvisare i convicini paesi
a farsi quell'opera sagra, e per render più sonoro un cotal avviso
mandarono un tamburo, il quale doppo aver battuto la cassa in ogni capo
di strada gridasse in questa forma: _Oh chi a Randazzu l'opera non si
fà! Lu Diavulu si cumunicau, l'Angilu si ni fuiu, lu Cristu pighiau la
cresia_[41]; batteva di nuovo la cassa, ed andava a cantare in un'altra
strada la medesima canzona, che meritò d'esser cantata per tutti i
secoli.




23. Atto di dolore fatto da un moribondo.


Il sig.r D. Giuseppe Gallotto fù chiamato in S. Marco per ajutare a ben
morire un vecchiarello villano per cognome Sgurbio, e trovando il
moribondo cogli sentimenti espediti ebbe campo d'insinuargli alcuni
documenti spirituali; e quel buon'uomo a modo suo corrispondeva alli
buoni impressioni. _Orsù_, gli disse il padre Gallotto, _ziu Sgurbiu,
facemu un attu di contrizioni, e dimandamu a Diu perdunu di li nostri
piccati_; e lo Sgurbio: _Si sig.ri ora vegnu_: era egli rivoltato
dall'altro fianco. Cominciò a muoversi pian piano per rivoltarsi verso
il Gallotto, ed in ogni piccolo moto si lagnava, e racchietato prorompe
in questa finissima contrizione: _Iecu lasmaterna duna sdomini e lu
sperpetua luci a sdeu_[42].

Tanto a me lo stesso D. Giuseppe Gallotto.




24. Confessore in Marsala.


Un religioso in un convento della città di Marsala, già avanzato in età,
era la rovina dell'anima di quei giovanastri libertini. Sapevano essi
che assolveva dalla parte sua di pena e di colpa qualunque grave eccesso
senza applicar loro nessuno spirituale rimedio; sicchè quelli
impunemente correano come pulledri indomiti per tutte le praterie de'
loro capricci. Veniva il tempo del precetto, o di qualche festa
sollenne; l'andavano a trovare a buon'ora anche nel letto, bussavan la
porta; egli rispondeva: _Cu è ddocu? — Iu, lu N. N., — Trasi, chi cosa
voi? — Mi voghiu cunfissari. — Ginocchiati. — Confiteor Deo et tibi, mea
culpa, mea culpa. — Chi cosa ai fattu? — Aju bastuniatu ad unu_. Il
confessore: _Chi diaulu facisti? passa avanti — Aju itu a la tali casa;
aju avutu una fimmina schetta_. Il confessore: _Ora chistu è n'autru
diaulu, passa avanti. — Aju rubbatu tali e tali cosa_. Il confessore:
_Ti vitti nuddu? — Paternò. — Nè vistu, nè pighiatu non pò andari
carsaratu; passa avanti_[43]; ed uditi tant'altri eccessi, alzava la
mano con l'assoluzione, non per proscioglierli, mà per maggiormente
incatenarli ne' loro peccati.

Tanto a me il padre Lorenzo Spezzapane ed il padre Marino marsalese.




25. Morto che ride in Nicosia.


Un villano della medesima città di Nicosia, venendo dalla campagna,
nell'inverno più crudo, fù assalito per istrada da una tempesta di
tuoni, lampi, grandini e venti così freddi, che miracolo fu che non
rimanesse morto in mezzo della via; arrivò alla sua casetta in atto che
la moglie stava per infornare il pane, mà arrivò così sparuto ed
interizzito, che non potea spiccare una parola, tanto gli s'erano
serrati i denti, nè potea più scioglier un passo. La semplice moglie
credendo di far un buon complimento al marito, per farlo rinvenire lo
collocò dentro al forno, e serrò la bocca per farlo così ristorare, ed
ella impiegossi ad accomodargli il letto, e fare altre masserie nella
sua casa. Di là a qualche tempo mandò la figlia a vedere come se la
passasse il suo padre; accorre, aprì il forno, e vide il padre colli
denti di fuori; subito andò dalla madre a dirle che il padre non
parlava, mà rideva. — «Sì, figlia, si consolò perchè ti vide.» Così
contenta la madre e la figlia, di là ad altro poco di tempo tornarono, e
trovatolo che seguitava a ridere lo richiesero se si sentiva ristorato;
quegli non rispondeva, mà rideva; finalmente dal vederlo senza moto lo
riscossero, e comparve senza senzo; lo sfornarono, e lo trovarono senza
vita. Quest'è lo giudizio che han le femine: nell'istesso amare
uccidono, e nel voler far bene cagionano l'ultimo di tutti i mali,
verificandosi il detto dello Spirito Santo: _Melior est iniquitas viri,
quam mulier benefaciens._




26. Cappuccini di Nicosia in processione.


Riuscì molto cruda un invernata, non mi ricordo appunto in qual anno, e
molto più in Nicosia, città situata nell'alto, e però più esposta
all'inclemenza dei tempi. Passato il mezzo aprile, cominciò ivi ad
addolcirsi la stagione, ed in una giornata che si fece vedere sgombro di
nebia il sole, D.n Vincenzo Modica unito con un'altro sacerdote suo
pari, per godere più agiatamente d'una solicchiata, se n'andarono nella
selva de Cappuccini. Appena s'erano posti a sedere sù quelle tenere
erbette, vedono ed odono le grida d'un padre cappuccino, che da una
fenestra del convento caricava di mill'improperij quei due sacerdoti,
trattandoli per lo meno da ladri; sbalorditi quelli al turbine di
tant'ingiurie, risposero con mansuetudine esser ivi venuti, non per dar
molestia ai padri, mà per ricrearsi dell'amenità di quel luogo; ed egli
soprapigliandoli trattolli da indiscreti, sapendo che i padri Cappuccini
vivono di limosina, contentandosi di poco pane accattato di porta in
porta ed agli, vengono ad assassinar loro quei poco ortaggi, che sono la
delizia di quei padri. «Padre, noi non siam venuti quà per rubar caoli
ed insalata, che con un bajocco che spendiamo nella nostra piazza
possiamo riempirne il ventre di due cavalcature. Ch'avete, che fate
così.» — «Andate via, ne state a torci quello che non ci date.»
Bisognarono cedere alle malcreanze que' civili sacerdoti, [e] ben
carichi di mill'altre ingiurie, se ne andarono via. Il Modica però si
stabilì di farli costare troppo cara una tale bravata, e andava penzando
alla maniera, e al quando dovea disimpegnarsi; mà non passò molto che
gli si offerì opportuna la congiuntura. Cadde nel seguente maggio la
festa del _Corpus Domini_, che da per tutto si sollennizza colla più
pomposa processione; i padri Cappuccini sogliono in quella sera cenare
molto a buon'ora, indi per non succedere loro nella lunga processione
qualche necessità corporale, tutti vanno ai luoghi communi, o ne abbiano
o nò il bisogno, e si provedono questo frà loro; è un uso inveterato.
Provisti che sono, tutti escono colla loro Croce in processione, e vanno
alla Chiesa madre per collocarsi in quel luogo che lor tocca. Sapendo
tutto ciò il Modica, buscò una o due cipollazze[44], il di cui sugo, se
tocca l'umana carne, è così acrimonioso che fà gonfiarla, e le stuzzica
un prorito spaventoso che necessita l'uomo a stropicciar la parte già
tocca, mà non con altro profitto, se non con accrescer magiormente il
prurito. Mentre dunque i Cappuccini tutti erano nel refettorio che
cenavano, ebbe modo egli di segretamente salir sopra, stropicciò quelle
cipollazze nell'orlo de buchi de luoghi impregnandoli bene del sugo
consaputo, e parte via senza che nessuno di lui si fosse accorto; poi
avvisò il suo amico, e si misero al posto fuori la Chiesa madre, come se
vedessero passare la processione; mà propriamente per vedere passare i
Cappuccini; ed ecco che compariscono ben composti, e tutti modestia
secondo il suo solito. Passarono le compagnie e le confraternità; tocco
il primo luogo tra tutti i conventi ai Cappuccini; entrarono nella
chiesa già riscaldata col fiato di tanti, e molto più colla copia de'
lumi, essi riscaldati col moto del convento fino alla chiesa, dentro
d'essa finirono d'accendersi, e però cominciò con più di veemenza ad
operare quel diabolico sugo, mettendo un prorito infernale nelle gonfie
posteriora. In chiesa alla presenza di tant'ecclesiastici e di tante
donne non misero mano all'opera i buoni padri, mà in uscir di chiesa
perderono a poco a poco la pazienza; da prima brevemente dava or l'uno
or l'altro colla mano una stropicciata, e tutto era lo stesso che
attizzare magiormente il prurito con quella grossa lana, sicchè si
vedeano de' Cappuccini chi teneva dietro la mano destra, chi la
sinistra, in somma tutti passavano da una mano all'altra la candela
accesa che tenevano, e l'altra mano libera impiegavano a dare ajuto, o,
per dir meglio, ad irritare quell'inaspettato ed insolito prurito. I
padri ed i fratelli davano questo tormentoso refrigerio al lor male, mà
il chierico che portava la Croce, da cui pendea il palio (quest'è l'uso
de' padri Cappuccini nella provincia di Messina, ch'il chierico con
cotta, mà non il terziario, porti la Croce[45], non grande come quì, ma
somigliante a quella degl'altri conventi col palio pendente, benchè
lavorato di filo bianco, e non di seta) non avea questo commodo
d'adoperare le mani impiegate tutte due a sostener la Croce, e però in
ogni due passi dava due calci e caminava; non potendo finalmente più
soffrire, nella prima manzione che si fece nella processione, appoggiò
le posteriora al muro, e quello che non potevan fare le mani sostituì
quella parete, in cui s'incontrò a fare la sua parte. La gente che
vedeva i padri Cappuccini in quella forma, ne sapeva il perchè? non
sapeva che penzare; altri attribuivan ciò ad effetto di rogna, altri
dicevan: Mà Dio buono, tutta la communità è così mal'infetta! Altri: Che
maraviglia se quest'è un'infermità contagiosa! — Mà tutti, ripigliava
qualche altro, anno quest'infermità nella medema parte? Il Modica, però,
ch'era l'autore di questo morbo, era crepato di ridere, e senza
confidarsi in alcuno; godeva d'una tal vista, e specialmente di quel
padre indiscreto che fù a lui tanto ingiurioso. Dopo alcuni anni
raccontò a me quanto di sopra stà scritto; quale cosa se sia stato di
lode o di biasimo, io nol decido; solo l'ò raccontato, perchè la cosa e
veramente ridicola e potrà servire ad ogn'uno d'avvertimento e non
aggravare ad alcuno de' nostri prossimi, potendo da essi riportare
pregiudizij maggiori.




27. Il Padre Fortunato di S. Marco uccellato da D.n Giuseppe Gallotto.


Era il padre Fortunato religioso agostiniano, di patria Sammarcoto, e
figlio di quel convento, mà perchè mai potè avere pace co' priori di
quel convento, fù sempre d'essi tenuto lungi, e condannato a girare
tutti i miseri conventoli della provincia. Avanzato già in età,
parendogli duro lo star lungi da suoi e dalla patria, mise mezzi
potenti, e fece più potenti promissioni di star nel dovere, per far
ritorno alla sua cara patria; infatti ottenne quanto bramava, e pratticò
fedelmente quanto promesso avea. Sapeva tutto ciò il sacerdote D.n
Giuseppe Gallotto, fratello per sangue del sudetto notar Gallotto, mà
più per l'amore e per lo genio, gli s'offerisce un'occasione, che dirò,
d'uccellarlo; e per tenere in amenità tre amici, fà perdere il sonno
d'un'intiera notte al riferito padre Fortunato. Il mese d'agosto di
quest'anno fù calidissimo, sicchè molti non potean pigliar sonno; tra
gli altri il sig.r D.n Giuseppe Filingeri disse a D.n Giuseppe Gallotto,
ito in sua casa per visitarlo: «O Peppi, diamo quattro passi fuori a
prender fresco, perchè mi sento languir per l'eccessivo calore».
Uscirono di casa, e s'avviarono verso il convento di Sant'Agostino;
essendo vicini, ripigliò il sudetto di Filingeri: «O Peppi, penza a
qualche burla per divertirci». Il Gallotto: _Ora, sig.ri, siditi dietru
chistu murettu; e non vi dati a sentiri, chi vi daroghiu una bona
ricreazioni_[46]. Ubbidì il sig.r di Filingeri, ed il Gallotto si mise
sotto la fenestra del padre Fortunato. La notte era bruna e non poteva
esser scoperto; contrafece la voce d'un ragazzo, e cominciò a chiamare:
_Ah gnuri p. Fortunatu! gnuri p. Fortunatu_[47]! e non cessava di
gridare _gnuri p. Fortunatu_. Erano digià date l'ore due della notte, e
quello era ito poco prima a letto; sente tante replicate chiamate, ed
affaccia: «Ch'è là?» (così enfatico egli parlava). Il Gallotto: _Iu,
gnuri patri Fortunatu_; e quello: _Chi cosa voi?_ Il Gallotto: _Mi manda
lu miu patruni, e voli sapiri, si vui vinditi li ficu._ — _Figghiu miu_,
rispose il padre, _lu patri Priuri è ghiutu a lu locu di la marina; iu
non sugnu nenti ntra lu cunventu; lassalu viniri, dumani cci lu dirrai
ad iddu, e lu chi farà pri mia sarà ben fattu._ Il Gallotto: _Dunca ci
dica a lu mia patruni, chi non ci vuliti dari li ficu._ Il padre
Fortunato turbossi, temendo che non fosse riferito al padre Priore, il
quale cercava di vendere quei fichi impassiti, ed il sudetto padre
avesse fatto perdere la congiuntura, e questa perdita potea esser di
disturbi trà loro, per i quali il padre Fortunato avesse di nuovo a
saltar fuori del convento; e però rispose con ardore: _Iu, fighiu miu,
non t'aju dittu chi non voghiu vindiri li ficu, pirchì chistu non spetta
a mia, ma a lu patri Priuri; l'ai intisu?_ Il Gallotto: _Si sig.ri, avi
ragiuni V. S._ Il p.re Fortunato: _Lassa viniri a lu Priuri, e trattirai
cun iddu lu negoziu._ Gallotto: _E quandu veni lu patri Priuri?_ Il
padre Fortunato: _Dumani matinu, aja pazienza; va dormi pri sta sira, e
dumani t'affaccirai a lu cunventu._ Il Gallotto: _Si signuri, ma lu me
patruni mi voli prestu._ Padre Fortunato: _Cu' è lu tò patruni?_ Il
Gallotto: _Oricchiazzi, sig.ri._ Padre Fortunato: _Nò lu canusciu._
Gallotto: _V. S. àvi tanti tempi chi manca di S. Marcu, e si l'àvi
scurdatu li S. Marcoti._ Il padre Fortunato: _Cusì è: ora và riposati, e
dumani torna._ Gallotto: _Comu voli V. S., bona sira._ Padre Fortunato:
_Bona sira!_ Gallotto: _Ah gnuri P. Fort. stà sira non aju undi iri;
datimi un pezzettu di pani, e na stizzidda di vinu pir caritati._ Padre
Fortunato: _Ah chi partita! e tu si chiddu chi voi cumprari li ficu!
vattinni và, e dumani parlirai cu lu Priuri._ Gallotto: _Dunca mi ndi
vaju? Bonasira a V. S._; _dunca ci dicu a lu me patruni, lu patri
Fortunatu mi mandau: non mi li vosi dari li ficu._ Padre Fortunato:
_Taleccà, mulacciunottu[48], tu chi mi vuoi fari sciarriari cu lu
Priuri! Iu non ti aju mandatu pirchi non ti voghiu dari li ficu, ma
pirchi st'affari non spetta a mia, ed iddu lu mulacciunottu và dicendu
chi nun ci voghiu dari li ficu._ Gallotto: _V. S. non si nichia[49]; V.
S. avi raggiuni._ Padre Fortunato, più benignato: _Mà, fighiu miu, t'aju
datu tutta la sodisfazioni, e tu sempri a na banda, chi canti sempri la
stissa canzuna; m'ai fattu perdiri lu sonnu._ Gallotto: _Chi durmia V.
S._? Padre Fortunato: _Non era addurmintatu, mà già m'avia spughiatu, e
m'avia curcatu._ Gallotto: _Dunca nudu è V. S._? Padre Fortunato: _Si,
fighiu miu, guarda_ (ed escie il braccio dalla fenestra, benchè per lo
scuro niente si vedeva). Gallotto: _Non fazza chi V. S. s'arrifridda; iu
mi ndi vaju[50]; bona sira a V. S._ Padre Fortunato: _Bona sira._
Gallotto: _Ah gnuri p. Fortunatu!_ P. Fort.: _Tu chi diavulu voi?_
Gall.: _Sta sira mi fazzu dari un pezzettu di pani di lu gnuri D. Paulu
vostru niputi, chi non aju undi mi m'arricogghiu[51]._ P. Fort.: _Chi
cci capi D. Paulu miu niputi cu lu cunventu? — Non è tutta la stissa
cosa V. S. e lu niputi? Dunca è la stissa cosa D. Paulu cu lu cunventu;
mi lu fazzu dari e poi v'aggiustati ntra di vui autri._ P. Fort.: _Si
non fussi ccà susu, bastardu mulu, ti pighiria a cauci; vattindi, dunca,
cu na navi di diavuli. Talè chi pesta amara[52]!_ Gall.: _Non vi
nichiati, gniuruzzu, chi minni vaju_;[53] Fort.: _E va rumpiti lu
coddu!_ Gall.: _Bona sira a V. S._ Durò questa scena dall'ore due della
notte sino alle ore tre _ad sonum campanulæ_. S'alzò il sig.r D. Giov.i,
e col Gallotto se ne tornavan a casa; di là a pochi passi incontrasi col
signor D. Lorenzo Filingeri, il quale per il sommo caldo unitosi col D.
Paolo nipote del padre Fortunato a cercare aria fresca, gli dice il D.
Giov.i: O Lorenzo, son crepato di ridere, e non ne posso più. Peppi
finto ragazzo con una delle sue convenzioni à fatto dare nell'impaziente
il padre Fortunato, ed è stata una comedia degna d'esserle stato
spettatore un rè. Il sig.r D. Lorenzo, che l'è d'umor allegro, udendo da
suo fratello, ch'è d'umor serio, che con tanto piacere era riuscito
quell'atto, «andiamo, disse, di nuovo a compir l'opera» e così fecero;
s'appattarono li sig.ri Filingeri, ed entrarono a far le parti di
recitanti il Gallotto, finto ragazzo, ed il D. Paolo Caputo, nipote del
padre Fortunato. Comincia il Gallotto: _Gnuri p. Fort.! ah gnuri p.
Fort.!_ Quel poveraccio era ito la seconda volta a letto, mà avea la
testa così riscaldata, che non ci poteva sonno. In udire di nuovo la
voce di quello da lui appreso ragazzo, cominciò a dar nell'ismanie,
benchè finse di non udire. Gall.: _Gnuri p. Fort.! ah gnuri p. Fort.!
affacciati, chi cc'è ccà lu gnuri D. Paulu[54]._ Allora così nudo
com'era affaccia alla fenestra, e dice: _Tu fighiu miu si picciottu, o
diavulu? talè chi sustu! Chi trivulu voi? Mi voi dassari durmiri[55]._
Gall.: _Pirdunatimi, gnuruzzu, iu vitti lu gnuri D. Paulu, chi V. S.
m'avia mandatu und'iddu pri concirtari lu negoziu di li ficu e farimi
dari un tozziddu di pani; iddu non mi vulia cridiri, ed iu l'aju
carriatu undi V. S. pri fari la facci prova[56]._ P. Fort.: _Ah mariolu
furfanti! iu nun t'aju dittu chi me niputi non avi negozij cu lu
cunventu? Comu ci vai, e dici lu rivesciu!_ Gall.: _Gnuruzzu, dunca
strantisi[57]._ P. Fort: _Briccunottu, si vegnu, ti la voghiu dari la
strina[58]. Sigri niputi, V. S. avi da sapiri chi stu picarunottu mi và
mittendu in cimentu di disgustarimi cu lu Priuri; V. S. sapi di chi
didicatu omuri iddu sia; sintirà chi c'aju fattu sgarrari stu partitu di
li ficu, pò dimani scrivirà a lu Provinciali ch'iu c'intorbidu lu
guvernu, e mi farà sautari di ccà comu un tappu di masculu, ed iu ora
sugnu avanzatu in età, non pozzu fari chiu sti sfrazzi girandu tutti li
conventoli di la provincia; giacchì lu sig.ri m'à fattu la carità di
ricondurmi a la patria, procuru di lassaricci l'ossa[59]. Divi dunca
sapiri V. S._ (e qui lo ragguaglia di tutto ciò che sopra si disse) e
passò un quarto d'ora, molto più che di tanto in tanto v'erano
l'intermezzi del Gallotto. _Ora vidia V. S. si iu aviria obligazioni di
sfasciaricci un lignu di supra a stu mulacciunottu[60]?_ D. Paolo: _Già
mi sugnu risu capaci di l'affari; iddu mi dissi, lu picciottu, chi c'è
l'ordini di Vostra Paternità di raccoghirlu a casa pri sta sira, e
daricci a mangiari, chi non avi undi iri. M'ai dittu accussì, gioja
mia?_ Gall.: _Non mi lu dissi V. S., gnuri p. Fort._ P. Fort.: _A!
mentituri latrunottu!_ Gall: _Si sigri! portu li signali; mi lu dissi
quandu iu vulia ristari pri sta sira ntra lu cunventu._ P. Fort.:
_N'autru testimoniu cci voli; chist'è capaci a farimi impendiri. Sigri
niputi, duviti sapiri..._ (e qui perde un altro mezzo quarto in
giustificarsi). Gall.: _V. S. avi raggiuni; sgarravi iu; mi nni vaju,
chi cci dicu a lu me patruni? cci li dati li ficu?_ P. Fort.: _Sig.ri
niputi, daticci quattru cauci di parti mia. Non t'aju dittu chi
s'aspetta a lu Priuri!_ Gall.: _Ma lu me patruni mi dissi, chi si non
c'è lu Priuri, ed iu aju aspittari, parrassi cu lu p.ri Fort. e ci
purtassi la risposta; mà si nò s'accatta li ficu a nautra banda. V. S.
mi dici d'aspittari; iu non aju undi iri, e cci dirroghiu chi lu gnuri
p.ri Fortunatu non mi li vosi dari li ficu._ P. Fort.: _Tu sempri canti
la stissa canzuna; ti vurria fari la sunata cu un bastuni; mancu mali
chi c'è lu testimoniu di lu miu sig.r niputi; vattindi, mulu bastardu,
chi dumani ti voghiu fari mettiri sutta, pr'imparari ntra la carsara dda
verità chi vai negandu._

Sonarono in quel mentre l'ore quattro; Don Paolo disse: _Sigr zio, l'ora
è tarda; il negozio è inteso; V. S. mi benedica._ P. Fort.: _Bona sira a
V. S. e mi compatisca;_ [e] si chiuse la finestra. La compagnia delli
sig.ri di Filingeri e col Caputo e Gallotto ripetendo ciò che abbiam
detto, e tutto quel che abbiam tralasciato per non portare più a lungo
il racconto, andarono a dormire con tai penzieri allegri; non così il p.
Fort., il quale passò tutta la notte in veglia. Sicchè il dimani all'ore
otto era per la terra, cercando all'Oricchiazzi[61], padrone del
supposto ragazzo, domandava ad ogn'uno con cui s'incontrasse, e nessuno
sebbe darle nuova; s'abbattè con uno finalmente che n'aveva cognizione,
e le soggiunse: «Questo, padre, sono anni 17 che ne passò all'altra
vita». Più qui si confuse p. Fort. prevenuto dalla specie[62] che fosse
vera l'incombenza di quella compra, ed appena era spuntato il sole, si
porta alla casa del suo nipote, facendolo svegliare nel meglio del suo
dormire, ed entrando in camera di quello, poco mancò che non si mettesse
a piangere (tanto era il timore di esser rimosso dalla patria); lo
priegò che l'ajutasse in quello a lui doloroso frangente. All'ora il D.
Paolo lo rischiarò dicendolo essere quella stata una burla delli sig.ri
Filingeri per mezzo del p. D. Giuseppe Gallotto, e sciolto già l'intrico
della comedia, si serenò il p. Fortunato per una notte uccellato.




28. Copia d'una lettera


d'un fratello carmelitano dalla massaria del Celso nella piana di
Milazzo inviata al F. Diodato carmelitano nel convento di Pozzo di
Gotto, cavata dall'originale dal molto rev. p.re Esprovinciale m.ro
Raffa, e consegnata a me nel 1739.

  _Lettera del fratello._

_Prendo la pina imano en gra malicunia dil caso doloruso so cese a ceso
doe stejo io._ (Spiegazione: Prendo la penna in mano con gran malinconia
per il caso doloroso, che successe nel Celso, dove io sto). Lettera:
_Alli 16 dell' corretti musi avia 4.4. chilini, e cheche frido non mi
ditruai canigla, mà davia, e mi rimai, u pocu tracipitro di Plaga, doe
cina sale pur lu tepu di la di la curnara per salare accuni cusuzi di
callo di tunnu._ (Spiegazione: Alli 16 del corrente mese avevo 44
galline, ed in questo freddo non mi trovai caniglia[63], ma ne avevo, e
me ne trovai dentro un cesto di paglia, dove io tenevo sale per il tempo
della tonnara, per salare alcune cose di callo di tonno). Lettera: _Ora
io zio tolae drette pistro di paglia, e cacciae tutto il sale cula
cania, culaca cauda cila pizietra lu caino, e mi dii al curnito._
(Spiegazione: Allora io scotolai detto gistro di paglia[64], e cascò
tutto il sale con la caniglia, e con l'acqua calda ce l'impastai tra il
bagano [_tegame?_] e me ne andai al cannito). Lettera: _Alla minata di
Curnito cacai le chiline, e non via nulla. Idai picudda picudda._
(Spiegazione: Alla tornata del cannito, cercai le galline, e non vedea
nulla; gridai: pulli pulli!). Lettera: _Troo il Zazo, delli noaralli, e
vejo tutti chilini, capuni e calli morti parti calu caglaro, e parti tra
la Zacca, de staje lo cavallo trovai un callo e u pagani morto sutta di
zichi di cavallo._ (Spiegazione: Trovo il jazzo delle galline[65], e
vedo tutte le galline, caponi e galli morti, parte tra lo pagliaro, e
parte tra la stalla, dove stà il cavallo, e trovai un gallo ed un capone
morto sotto li piedi del cavallo). Lettera: _E così donadio mutino mi
coglivi tutta la pugnani, e mi la misi tra la minazza, e mi dij a lu
covetto, e trovaolo nosto patri piuri a letto, e io traso co la minazza
i calli prena di cilini, e papuni, e calli morti._ (Spiegazione: E così
Domenica mattina mi pigliavi tutta la pollame, e mi la misi ntra la
bisazza, e me ne andai al convento, e trovo il nostro p. Priore a letto,
ed io entrai colla bisazza in collo piena di galline, caponi e galli
morti). Lettera: _Mi domandò il pati priuri, che sortio la cosa ta ca
bicoza chi porti, io arrispusi porto gialini, papuni e calli morti, che
morino tutta la pugnami._ (Spiegazione: Mi domandò il padre Priore che
cosa sortì? tra la bisaccia che cosa porti? Io risposi: porto galline,
caponi e galli morti, chè morì tutta la pollame). Lettera: _e detto pati
piuri mi rispusi netra vota che sortrio la cosa. Io arrepuse fù canigla
coi sale, e mi sacchetto di farici mali, mi promasi; e mi dicascu più lu
murruni di la Cuzzuana._ (Spiegazione: E detto P. Priore mi rispose
altra volta che fusse la cosa. Io rispose: fù caniglia con sale, e non
sapevo che gli facevo male; vi prometto: ve ne procurerò; più mi costò
più il montone della carduana[66]). Lettera: _Poi mi disse và fà chido,
ed io li dedi tutti porcurito. Vesto è lo casco, che non oo pena di
gilini, e capuni, canto oo pena di lo bello callo che era lo spasso di
tutta sta silva, che mi catava ola pula spiziali di mezza notti a
cornu._ (Spiegazione: Poi mi disse: và fà quel che voi; ed io le diedi
tutti per carità. Questo è lo caso che non hò pena delle galline e
caponi, quanto hò pena del bel gallo, che cantava ora per ora,
specialmente di mezza notte a giorno). Lettera: _Era a putto come avissi
auto unnoculo a coposo, non mi curao si si pirriano a tutti li gialini,
purchè non muria lu callo._ (Spiegazione: Era appunto come se avesse
auto un orologio al capizzo; non mi curavo se si perdevano tutte le
galline! purchè non moriva il gallo). Lettera: _chesta è tutto listoria
fracello caro: considerate vue si io mi ao pigliato una gra malacunia._
(Spiegazione: Quest'è tutta l'istoria, fratello caro; considerate voi se
io m'hò pigliato una gran malinconia). Lettera: _Diti a fra Diodato che
cè onze due ndi lu Proviciali Areno: i curru di do caletto Cavello: non
resto abacion duvi vivero cori. A Ceso 21. fibraro 1. 3. 7. Vostro Sarvo
N. N._ (Spiegazione: Direte a fra Diodato, che vi sono onze due dove[67]
l'Esprovinciale Arena, in conto di D.n Liberto Caravello: non altro,
resto abbracciandovi di vero cuore. Dal Celso 21 febraro 1738. Vostro
servo N. N.).




29. Copia d'una lettera


scritta da un calabrese di Cotrone a suo padre in Messina, in occasione
del terremoto accaduto alli 10 febraro 1743; e gli dava conto del prezzo
de' porci.

  _Cariss.mo Padre e Fratello amat.mo_

Credeva scrivervi morto, e vi scrivo vivo per il gran terremoto, che ci
hà stato; che se avesse durato altre due ore, saressimo tutti in
paradiso, che Dio ci liberi. Qui li porci al mercato sono saliti tutti
al Cielo. Io solamente vi invio qui acclusa un poco di sasiccia fatta
colle mie mano salvaggine: li porci sono arrivati al Cielo[68]. O
ricevete o non ricevete la presente, rispondetemi.




30. Copia d'una lettera


d'un Sacerdote della terra di monte Albano scritta al Prencipe della
Cattolica, per confortarlo della morte del suo primogenito.

  Ecc.mo Sigr Prencipe.

Non hò inteso tanta pena da venti anni che hò podagra, quanto sentì
[_sentii_] la morte di suo figlio il più giovine. Questo Sig.r Gesù
Christo mi dita il mio cervello che si serve della legge
macchiavellistica che cui ci fa bene lo remunera in mali. Questo lo
[_l'ho_] toccato e maniato sopra la mia persona[69]. Io non fazzo altro
che diricci _Ave marii, Creddi e Paternostri_, ed io come lavassi la
testa all'asino, e ci perdo la liscia[70]. Questo galantuomo di Dio avi
la testa dura come Petru Paulu a la funtana, e con tutto ciò ci dico tre
_creddi_ la notte, e ci l'applicu a Maria Vergine che è tutta pietà, ed
è amurusa, e al mio patriarca S. Francesco di Paula, S.n Nicolau e S.
Antoni. Questi tre sono galantomini e fanno qualchi piaciri, ma lu
primu, _induratum est cor Faraonis_. Soggiungo: _chi si ci fussi autru
Diu m'aviria appellatu; ma è sulu; bon prudu ci fazza! e bisogna fari
costi di balena[71]. Quandu dicu la missa, e lu vidu, mi scantu
vardandulu. E fazzu fini. Maria Santissima ci guardi!_




31. Copia d'un biglietto


scritto dal Sac.te D.n Calogero Arrigo terminese, il quale trovandosi
con due suoi amici in compagnia nella contrada dell'Arangio, pregava il
Sac.te D.n Antonino Romano, che era in Termini, a mandargli due filetti
ed un piccione per complementar quelli.

Il biglietto era del tenore seguente:

Sig.r D.n Antoni, pirchì mi ritrovu alla rancu, V. S. mi mandirà due
firretti, ed un picuni, e perciò lu strincu ni li me brache.




[31. _bis_] Altra Lettera[72].


                                             Trapani 21 marzo 1741.

Caris.mo in Cristo F.llo Chi dò notizia del mio passago da questa. I
murriali como be sapi per la sartorea da quela. Io poi sono sepiri
quello stesso serevo, e amico da comandarimi, e mi oferisco tuto per
tuto da servirivi. Ditolo al saristano, che mi fara dare la suoa fornelo
dal Priricaturi de la Matichesa[73] e mi lo rivarisi, e io mi ricasco di
vostri favori a tenetimi comandarimi, mi saluti al F. Sanoto, F.
Agostino, F. Ant.o Fio i questo finisco da bracalo da vero cori,
coferirimi al suoi sa: oraz.i.

Il P.re Montiliuni mi saluta e fato una cappa al suoa colorazioni, eun
Calucu. (Questa ultima parte significa che il P. Mon.ni fece alla sua
congregazione una cappa ed un calice).

                                   _Vostro se.vo Giocchino Scibona._




32. In Frazzano, terra della Contea di S. Marco.


Vi era un sacerdote per nome D.n Giuseppe Laurello. Questo faceva il
maestro di scuola; ma nel spiegare quel verso: _Pre rape prepositum
vocali dicque praeustus_, lo spiegò nella seguente maniera: «Sintiti,
picciotti: vui autri nun sintiti la forza di stu versu, si iu nun cci
dicu la rudizioni. Li P. Teatini sunnu di una religioni di cavalieri, e
sunnu dotti; ànnu chisti lu sò superiuri, e lu chiamanu lu P. Prepositu.
Ora chistu cadiu ammalatu; pinzati vui quantu medici e medicini si
misiru in rumuri; tra l'autri mali chi patia, unu era chi non avìa
appittittu; lu frattu[74] chi lu sirvia, sapia fari beni assai di
manciari, e ci proposi varj pitanzi, e videndu chi di tanti nudda ci
piacìa, finalmenti ci dissi si gustassi[75] una ministrina di rapi ben
cundita. — Sì, falla, dissi lu P. Prepositu. Ci l'apparicchiau lu frattu
bella assai, tantu chi lu malatu si la mangiau cu gran gustu. Allura li
Patri, comu chi sunnu omini dotti, ficiru lu versu chi avemu a
dichiarari, e fu misu 'ntra lu manuali[76]. Chista è l'erudizioni;
dichiaramu: _Pre rape_, pri la minestra di rapi; _prepositum_, chi vosi
lu Prepositu; _vocali_, doppu avirila mangiatu cu la bucca; _dicque
praeustus_, dici ca ci intisi un grandissimu gustu. Ora viditi comu si
addichiara! Cui nesci, arrinesci».

Tanto a me il P.re D.n Giuseppe Gallotto della terra di S. Marco.




33.


In Regalbuto nel 1735 nel mese di aprile un omo di bassa condizione
dissi: _Chi si voli fari, quandu lu binidittu Diavulu voli accussì!_




34. La manna del Monte di Trapani.


L'arciprete che hà governato le anime della città detta Monte di S.
Giuliano, con altro nome monte di Trapani, che fu l'anticha Erice.
Questo, più semplice che scaltro, si era invogliato a fare scendere la
manna del Cielo, come scese un tempo nel deserto, a sostegno e delizia
degl'Isdraeliti; diede l'impulso maggiore ai suoi desiderij la vicinanza
delle feste di Pentecoste. Onde cominciò a predicare al suo populo che
si preparasse con orazioni e mortificazioni nella novena dello Spirito
Santo, per ricevere da esso sì segnalato dono; altro non inculcava in
quei nove giorni [a] quella gente, che allora era d'altra pasta più
semplice che non è la presente; appunto di giorno in giorno aspettavano
il celeste favore. Era corsa già tutta la novena, senza ricever la
grazia bramata. «Non dubitate, la inanimava l'Arciprete, che i doni
quanto sono più grandi, tanto tardono a venire; forse dommattina gioverà
a noi ciò che anelanti spettiamo». Non era ancora nella Domenica
spuntato il sole, che il sagrestano si porta alla chiesa per
apparecchiare gli altari; mà che! sù l'altare maggiore ritrova come una
ciambella di materia liquida e bruna, e stimandola un gran misterio
corre dal'Arciprete a dargliene la bona nova. Subito la credette ciò che
non era; si portò in chiesa per osservarla, e decise esser di già
piovuta in quella notte la manna desiderata; convocò il popolo con il
sono festivo delle campane; il quale ragunato insieme col suo
maggistrato, montò sull'altare il Pastore di quel gregge per pascerlo
prima colla divina parola, poi colla manna piovutali. Mostrò in primo
luogo il favore distinto dal Cielo in mandar loro quel benefizio così
grande. In secondo luogo la preparazione che ricercavasi in quelli che
dovean riceverlo, e chi mai si sentisse lesa la coscenza di qualche
colpa la detestasse con dolore e con fermezza di mai più commetterla,
altrimente quel prezioso cibo invece di fargli gustare quel sapore che
si desiderava, sarebbe divenuto insipido e disgustoso; «venghino dunque
ad assaggiarla i sig.ri del magistrato!» e quelli con una straordinaria
umiliazione si appressarono all'altare, ove l'Arciprete con un
cocchiarino di argento in mano ne prendea una piccola porzione dal
altare, e mentre il riponea nella bocca del Capitano gli diceva che
sciegliesse coll'interno del suo cuore quel sapore che più gli
aggradisse. Tanto fece il Capitano, mà in entrar quella manna nella sua
bocca, al sapore, all'odore parevagli escremento di gatto, mà nulla
disse, stimando ciò pervenire dalla sua rea coscienza; tanto avvenne ai
giurati, altrettanto alle primarie persone, alcune delle quali si
vomitarono; fecero migliore indagine, e ritrovarono che il gatto che si
allevava nella chiesa per guardarla dai sorci, costume che pur tutta via
si mantiene, avea piovuto alli Montesi la sua manna preziosa.




35.


La seguente Seguenzia è commune alla gente della terra di Mongiuffi[77]
vicino alla terra di Tauormina.

      Stianzidda Stianzidda
    Nsolia nsolia in faidda
    Testi d'agghi cù Sibidda.

      Quantu tremu malfatturi
    Quandu judici avvinturi
    Cu tri testi di scursuni.

      Turba miru sparanzonu
    Pri limburgu di Sionu
    Focu a donni lampi e tronu.

      Morsu stà pebbia e natura
    Curri, surci, a criatura
    Giudicanti arraspatura.

      Libri scritti pri lu fetu
    In quo totu continetu
    Quandu mundu judicetu.

      Giuda l'erramu chi vili
    Ciocchi lati chiappareddi
    Nuddu ndurtu rumaneddi.

      Chi si miseru tu Dutturi
    Lu patruni arragghiaturi
    Cu' nun vidi stà a li scuri.

      Rè trimenda majestati
    Chi sarvandu sarvi e gati,
    Sarvi a mia chi ti su frati.

      Ricurdari Gesu Pia
    Pri la casa e pri la via
    Non mi perda stiddaria.

      Cridi a mia si diti lassu
    Ti nni ridi in cruci a spassu
    Tantu labru di mulassu.

      Giugu dudici minzioni
    Donna fù rimissioni
    Ntra dia curazioni.

      Tu ci mbiscu tocca reu
    Cu carbuni vultu meu
    Giudicanti parcu a Deu.

      Chi Maria assurbisti
    E Latruni m'esaudisti
    Michi oculi spirdisti.

      Preci mei non sù digni
    Si tu bonu fà benigni
    Non ti perdiri ntra li vigni.

      Intra l'ova locu apprestu
    E dibiddi m'assiquestra
    Statueddi parte a destra.

      Confutati maliditti
    Xammi larghi e burzi stritti
    Voca a mia cu biniditti.

      Ora a suppa mi l'inchivi
    Cori cuntritu quasi lini
    Ciciri crudi senza fini.

      Lagrimusa stanza ad idda
    Ca risurgi la faidda
    Givolicandu l'omu reu.

     Circhi cersi parci Deu
    Gesù pia Domini tu
    Raccumandu arma mia.

     Dacci o ricchume nonnu me nonna me
    Zia e cu splendenti visu
    Abbiati in paradisu.




36. Salve Reggina.


Parte della quale suol dirla [la] monachella la Miccina giojosana
abitante in Patti, parte un ragazzo di Raccuja[78], e parte da una donna
di Bronte.

   Salve Reggina, tri misi di corda, vita torcedo, spara nostra
   salvia, a tia chiamamu, a tia sparamu giumenti suffrenti, nacchi
   lagrimaru valli, jergo avvocata nostra lo stu scunverti, Jesu
   biniditta putari, vintis tui, o notivo spusu o siliu lu stenni
   crimensi, o Spia, o dulcissima virga Maria.

   Ora pro nobisi S. di Genitrici.

   Benefiziamu grazia a Christu dumandamu a me.




37. Credo


raccolto dalle parole di esso[79], dette da un cieco palermitano, da un
ragazzo raccujto[80], e communemente dalla gente della terra di
Mongiuffi.

   «Credu in nuetetu Diu Patri me ripitedda Stazzuni di lu celu e di
   la terra e di Matru Franciscu nfilamicci unicu Dominu nostru, chi
   fù cunzertu di mastru Santu e cugnatu di Maria Virgini, passau
   sutta lu ponti di li Puntani, fù crucifissu, mortu e siburcu;
   sesti scindi a la Ninfia co to zia Diana, resurresci a mortu
   senza a la Zena, sedi a la destra di Putenzia, e d'idda scindiu
   all'Indij a guirriggiari cu li vivi e cu li morti. Creddu lu
   Spiritu di Santu, santi Matri Cresia, santi cumunicati e
   scomunicati, rimissioni di li mei piccati, ne carni, ne surra cè
   [_c'è_], la vita materna a me».

L'ho avuto dal sig.r D.n Silivestro Mustica di Trojna, e parte l'ho
inteso io.




38. Veni Creator Spiritus.


D'una femmina di S. Militello Valdemoni[81].

     Veni lume crea spiritu
    Vintrisca ora mbistia
    Inchi perna la grasta
    Chi cuneria sti pecuri.

     E di celu si sprattica
    Altissimu coni un Diu
    Ponzio vivu si digna
    E sparti tu la sunza.

     Setti infurma e smura
    Di lu celu paterna testa
    Nchiacca strittu a Diu Patri
    O Simuni ditta e sgutta.

     Da la carma a lu Missenziu
    Vanfundu, mura e accorda
    Calunfernu nostru corpora
    Virtuti ferma e sperfida.

     Oste bella di Longi
    Da ammèa duna sprocchinu
    Ditturi senza premiu
    E videmu donni nostri.

     Per tia non scindu Patri
    Scampamu d'acqua fili
    Travu travustu sfini
    Non cridemu pri lu tempu.

     A Diu Patri senza gloria
    Ed affili menzu mortu
    E di retica sparlati.
    Consecula seculoru a mia.

L'hò avuto per mano del sig.r D.n Biaggio Calderone di Micello.




39. Confiteor.


   Confiddiu, Diu, e nipitedda Beata M.a chi la sirvizza, B. Micheli
   ca cianci, B. Giov.e ca trisca, Santi Pazzozzuli Petru, e D.
   Paulu, e triulu Patri ca piccavi cimici cuncinzioni, erba ed
   obbra mi curcu, mi curcu cu Masi, mi curcu, judeu pregu la B. M.
   ca fà sirvizza, lu B. Micheli ca chiangi, lu B. Giu.pe ca trisca,
   li SS. Pazzozzuli Petru e D. Paulu ora e pri mia D. Ninnu lu
   nostru.

L'hò inteso dal P. Duci, e molte parole da penitenti ignoranti nel
confessionale.




40. Varie preci divote


solite a recitarsi da S.ro N. N. moniale vecchia di molta semplicità nel
Monastero di S. Giovanne in Regalbuto[82], attualmente vivente in questo
anno 1738.

  _Anima Christi santifica me._
  (ella dice): Arma di Christu saccu fiatimi[83].

  _Corpus Christi salva me._
  Cocu di Cristu non mi sanati.

  _Sanguis Christi inebria me._
  Saccu di Cristu mbriacatami.

  _Acqua lateris Christi lava me._
  Acqua di Christu lavatimi tutta.

  _Passio Christi conforta me._
  Passuli di Christu appanatimi.

  _O bone Jesu exaudi me._
  Bonu Jesu non m'ascutati.

  _Intra tua vulnera absconde me._
  Tra la tua gurna mettimicci.

  _Ne permittas me separari a te._
  N'appurminari a mia.

  _Ab hoste maligno defende me._
  Di lu porcu malignu non mi difinditi.

  _In ora mortis meae voca me._

  _Iubbe me venire ad te, ut cum sanctis tuis laudem te, in secula
  seculorum. Amen._
  Arrobba a tia viniri a mia, cu li Santi tui mangiamu a mia,
  cu li zeculi zeculi. Ameli.

  _Veni Sancte Spiritus, emitte celitus lucis tuae radia._
  Veni caudu Spitu emitte lucerti lucina di rata.

  _Veni Pater pauperum, veni dator numera, veni lumen cordium._
  Veni P.ri Paulu, veni duna munnu, veni lana cornu.

  _Consolator optime, dulcis hospes animae, dulce refrigerium._
  Cunzulatu al hortu, duci mangiamu, e duci rifrigeriu.

  _In labore requies, in estu temperies, in fletu solatium._
  Va Laura e resta, chi veni la tempesta, e feti lu salatu.

  _O lux Beatis.a o reple cordis intima tuorum fidelium._
  O luci piatati, ricria cori a to fidili in chi cutuminu a saturari
  l'omini.

  _Lava quod est sordidum, riga quod est avidum, sana quod est
  saucium._
  Lava prestu surda piccha prestu arditu, sanami la testa cu la
  fauci.

  _Da virtutis meritum, da salutis exitum, da perenne gaudium._
  Da maritu carnicula causa, mancia cu li Patri, e bivi vinu
  pancu. Ammeli.




41. Magnificat.


  _Magnificat anima mea Dominum._
  Magnifica arma mia Donna.

  _Et exultavit_ etc.
  Si osau lu spiritu miu mìniu saluta a mia.

  _Quia respexit_ etc.
  Quia la dispenza umida ancidda duna a mia.
  Ecce la sciòcca beati radici cu la stazioni.

  _Quia fecit michi magna_ etc.
  Cui fici a Minicu ca mangia, e cui lu porta, e santu.

  _Et misericordia ejus_ etc.
  E misera ricotta purcedda cu purceddu timiti a mia.

  _Fecit potentiam_ etc.
  Fici la menza li brachi d'Abramu superbia la menti corna toi.

  _Deposuit potentes_ etc.
  Dipositu putenti sanu ad annari l'umili.

  _Esurientes implevit_ etc.
  Curriti prestu li voi chi dissi missa la Nana.

  _Suscepit Isdrael_ etc.
  Su sciecchi, e sala li sunzi la rescurdata miseria sua.

  _Sicut locutus est_ etc.
  Siccu lu latu di lu Patri Addamu arrobba e simina cu lu
  seculu seculi. Ameli.




42. Fragmenti di varie coselle dell'istessa.


  _Deus in nomine tuo salvum me fac._
  Dessi l'omina tua salva la vaccha, e la virtuti tua allicca a
  mia.

  _Zelus domus tuæ comedit me._
  Supra li Siculari avemu a zelari.

  _Principes persecuti sunt me gratis._
  Principi m'assicutanu e li gradi.

  _In te Domine speravi non confundar in æternum.
  In justitia tua libera me._
  In te Domini spinavi non confunniri la terra.
  La giustia tua allappara a mia.

  _De profundis clamavi ad te Domine, Domine exaudi vocem meam._
  Diu di lu fundu chiamavi a tia Donna, Donna na sarda duna
  a mia.




43. Litania


solita a recitarsi dalla sudetta moniale, e da un'altra Conversa
semplice dello stesso sudetto Monastero.

  Cridi Eleison.
  Christu Crusta Eleison.
  Christe sciala Nos.
  Patre Iadeu.           _Miserere novi._
  Spitu Sardu Deu.        _Ora pri novi._
  Santa Triaca unu Deu.   _Ora pri novi._
  Santa Maria.                     _Ora._
  Santa Dei Cenacici.              _Ora._
  Santa Virgo Virdi.               _Ora._
  Mater Tristi.                    _Ora._
  Mater Divini gradi.              _Ora._
  Mater Pristissima.               _Ora._
  Mater Criatissima.               _Ora._
  Mater Minnulata.                 _Ora._
  Mater in terra data.             _Ora._
  Mater armata.                    _Ora._
  Mater creaturi.                  _Ora._
  Mater sarvaturi.                 _Ora._
  Mater fruttissima.               _Ora._
  Virgo virdi Anna.                _Ora._
  Virgo praticanda.                _Ora._
  Virgo porta.                     _Ora._
  Virgo clementi.                  _Ora._
  Virgo fidili.                    _Ora._
  Aspetta la giustitia.            _Ora._
  Sala la pienzia.                 _Ora._
  Causa la lirizia.                _Ora._
  Vas piritata.                    _Ora._
  Vasa la nurata.                  _Ora._
  Vasa fra Nicola.                 _Ora._
  Rosa Mustica.                    _Ora._
  Turri virdi.                     _Ora._
  Turri di pruna.                  _Ora._
  Do Rusariu.                      _Ora._
  Pedi di Sarda.                   _Ora._
  Iamu a lu Celu.                  _Ora._
  Vastedda matina.                 _Ora._
  Sala ca mori.                    _Ora._
  Re lurnu piccatoru.              _Ora._
  Cunsulafu suffritturi.           _Ora._
  Basili Bastianoru.               _Ora._
  Reggina muncil'ora.              _Ora._
  Reggina pignataru.               _Ora._
  Reggina pistulari.               _Ora._
  Reggina Marcu.                   _Ora._
  Reggina scapularu.               _Ora._
  Reggina virdi.                   _Ora._
  Reggina sanu lu Monacu.          _Ora._

Agnu di colli scracca munni, marcia nobi domini.

Agnu di colli scracca munni esala no sdomini.

Agnu di colli scracca munni miserere novi.

Suttu prisuttu frijnu li Santi Dei Genitridrici nostra scarcasioni ne
dispina in nicissitati li li pecuri cuntali libra a nui sempri vidi
Gloriusa e Biniditta.

? Ora pri novi S. di Cenaciciri

? Guttaru tigna priemisiru a Cristu.

_Oriminu._

Gratta antuani chisti sù l'Omini crimenti mastru cofurna cu l'Angilu
nunciamu crusta filiu ivu incatinazioni cugnatu, pri passa l'azioni eju,
e cruci rilassazioni gloria pirducamu pri crastu doma nostru. Amia.

Nò scumponi a mia.

Bedda Licca Maria.




44. De Profundis


solito a recitarsi dalla Congregazione del Casale di Ruidi, e udito da
me dalla bocca d'uno di quelli congregati per nome Francesco Majo, e
fedelmente trascritto.

   Deu prifundu escamamu Marita Dominu ed omini escaudi a duciri
   mia.

   Fia volus tua ostendenti duci ubricazioni mia.

   Bella iniquitati conservari a Domino Domini, e sustinebi.

   Capu Deu proficia mia, ciò est supporta l'argintuo sostina in
   vita Domino.

   S'ostina l'arma mia in verbo era, e spero l'arma mia iri in
   Domino.

   Custoddia matutina, e usta, e notti jeu speru mistra era in
   Dominu.

   Capu d'omini misericordia, e cupiusa capu Deu e rivirenzia sarvi
   maistra Deo.

   Sevon senignità scàbus a Deo.




45. Recitandosi


nella Congregazione di S. Matteo di Palermo l'officio dei Morti[84], ad
uno di quei frati toccò in publico leggere la sua lezione, ed uscì dalla
sua bocca del tenore seguente:

   Homo natus de murmure brevi vivens temperie repletur multis
   miseriis, qui quasi stos aggraditur, et cunta retu, e fungi
   velatambra, et nunqua neo destatu prilimanu cu scommodi venire
   saculo stuo, e adduciri cum tecum in iudicium, chi potes facere
   munnu d'immunnu conseptum femine munnu tu chi sulu sì? breve die
   somini sun numeru smensiu eju aputestu. Costi tristi termine
   sueju chi pri tri tarì non puteri. Zicidi spaulinu mabeo, e
   quiesca d'una cottanta venia sicut mercurij die scujus.

Notai questa lezione esser stata tanto celebrata in Palermo, che molti
la recitavano a mente; frai quali il sotto ciantro Marcorana uomo
faceto, e affezionato ai Gesuiti, spesso ne faceva menzione avanzi ad
essi, ed io essendo studente ebbi il piacere di udirla dalla sua bocca.

Non ebbi la sorte di udire tutti i spropositi scappati da altri nelle
altre lezioni dell'officio de' morti, ma riferirò alcuni membretti di
tali lezioni, in quella maniera come me l'hà riferita padre D. Giuseppe
Gallotto di S. Marco, quale sta presente mentre alcuni pubblicamente le
leggevano.

Il Sacerdote D. Nicolò Ferraloro in S. Marco recitando nel publico
officio la lezione 1a del 2o Not.no, in cangio di dire: _Et consumere me
vis peccatis adolescentiæ meæ_, colla sua voce disse: _E cuonsumeri
chinu di peccati adolescentia mea._

Il Sig.r Ignazio Lo Presti, gentiluomo di S. Marco, in somigliante
occasione, e colla sua lingua blesa, mosse alle risa tutti gl'uditori, i
quali in luogo di udire nel 1693 nella cappella del Purgatorio: _Pelli
meæ consumptis carnibus_, udirono: _Pedi meæ consumptis cornibus ad
hæsitos meum, et dededicte sunt tra un tuminu._

Lo stesso in altra somigliante occasione, in quell'altra lezione: _Quare
de vulva exudixisti me_ etc: _Quade de vulnede eduxisti mihi._




46. Miserere delli Romiti di Iudica.


   Miserere me Deu secundu magu misericordia tuaria secundu
   murtitunedini e miserazioni ntuaria amdelia iniquitati mea.

   Lampiusa lava me li peccati mei, e sbrunda me.

   Ania peccata mea cognoscu quamtu nostru, è sempri.

   Tibi soli peccari, e non quaranti fici giustiziari.

   Simulabusti enca pregiudicari supra l'ezzetera.

   Enichitati cu bussu pinciti ventri Matri mia, nzerta la virità,
   chi Diu non siti, e chi cosa meriti, et io miu curpa, e sapienzia
   tua mbutta nastimicara.

   Spergimi Domini supra d'issopu lava buendabbu lava a mia supra lu
   nidu di lu barbaru.

   Nchitati mia bella nanfarusa me.

   Parifica supra lu nidu di lu biddiu astisu, e gaudiu ancora, se
   mundu cridemu, mundu a Deu.

   Rispiru miu rettu, e novu cu li senzij mei, fazzia mea spiritu
   Sant'Antoniu craziantua.

   Rè di l'amici fidili salutamu dichiu, e spirito spiziali
   sbruffullia a me zabbi, e sidicami stui nichità me convertenti.

   Se libera me sangu di bustu un Diu saluta a miu.

   Domini labia mia perna ossu nunzianti audi nova.

   Cuonia vulisti sacrifiziu ndardisti marti mi culla castidutica
   azzitta biri a sacrifiziu un Diu.

   Oi mi bilignu e dumani ivi fraccu Domini ninitabiri zittabiri si
   si bona.

   Sacrifiziu fandi giustizia supra l'autaru di virtulossu.

   Regula muderna scatta in paci a me.




47. Sacerdote in Piazza che ricorda un moribondo.


Fu chiamato in Piazza un Sacerdote, affinchè ajutasse a ben morire un
moribondo, vi accorre egli col Crocifisso, trova quel meschino che
vaneggiava, parendoli di essere non nel letto di morte, ma nella
campagna, che contrastava col suo somaro, e quello indocibile e
disubidiente gli dava di alterarsi; si sforzò il Sacerdote di metterlo
nel bon sentiero: ma perchè quegli era fuori di se, proseguiva a drizzar
le parole al suo somaro. Il bon Sacerdote armato di zelo gli mostrava il
Crocifisso, egli dice: _Costui è lu veru scieccu_.




48. Le gare di Nicosia.


Le due chiese di S. Maria e di S. Nicolò in Nicosia, che contendono frà
di loro per il primato, tengono divisi per le perniciose gare l'affetti
non solo tra essi compatrioti, mà fin verso i Santi, contro i quali
scappan loro proposizioni ereticali. Eccone una: Essendo dipinta la
Nostra Signora, e a suoi piedi S. Nicolò, uno dei Nicositi disse: _Eccu
stà a ginucchiuni a piedi di S. Maria comu un caparunassu S.
Nicola_[85].




49. Ubbriaco in Regalbuto che dorme nel cataletto.


Il Sig.r Gaetano la Valle, uno de' più gran bevitori di vino ne' nostri
tempi, annerì con tal vizio l'onestà de' suoi natali, e mandò a male
tutto il suo decoro. Passava tutta la vita se di giorno andando in giro
per tutte le bettole, e bevendo di tutti i vini, non curandosi di andar
mal vestito, per impiegar tutto il suo nel vino. Un uomo in Regalbuto
notò che in una sola bettola per lo spazio d'una mezz'ora vi era entrato
da 17 volte, spendendo un quadrino per ogni volta per un bicchier di
vino; onde era divenuto una favola per tutti i ragazzi e de' facchini.
Nella notte prima di porsi a letto col fiasco in bocca recitava a modo
suo la sua Compieta; faceva il primo sonno, ed in svegliarsi stendeva il
braccio, e dando di piglio al fiasco, che teneva sotto il letto,
recitava il primo notturno; di nuovo si addormentava, in svegliarsi
eccolo al secondo Notturno; poi al terzo; in alzarsi col fiasco in mano
recitava prima l'Ore canoniche, andava, come dissi, a fornirle dentro le
bettole. Alle volte era tanto carico di vino il suo stomaco, che non
potendosi più reggere in sù le gambe, si gettava a dormire. Una delle
volte si portò nella chiesetta de' PP. Domenicani, chiesa rimota e mezza
oscura e solitaria: non potea trovare luogo più adattato al suo sonno;
in mancanza di letto, trovò una bara di morti, vi entrò dentro, e si
immerse tutto nel sonno, e là durò sino alla notte. Solea andarvi in
quella chiesa, come vicina alla sua casa, a compire le sue divozioni, un
gentiluomo per nome D. Consalvo Picardi, il quale mi raccontò questo
fatto, e niente accorgendosi, perchè era presso l'Ave Maria, facea
scuro, niente accorgendosi del ubriaco, cominciò a recitare le sue
preci; ecco ode nel meglio un rumuretto, e stimando che fossero gatte,
proseguiva con intrepidezza il fatto suo; mà da lì a poco ode un rumore,
come uno che arronfasse, si turbò allora; e molto più che giorni pochi
prima era morto un P. Domenicano, e poco lungi da lui era la sepoltura,
ove stava sepellito; con tutto ciò si fece d'animo, e se quel anima
avesse avuto bisogno di suffragij, recitò per essa il _Miserere_ e 'l
_De Profundis_. Non avea ancora finito questi salmi, che ode un strepito
così senzibile, come se stridesse la bara, e come se da essa uscisse un
rancore; rivoltossi allora indietro, e vede uno che si alzava dal
feretro, e gli parve che avesse in testa un cappuccio bianco; «questo,
disse, è il patre domenicano da pochi giorni defonto, e da me che
pretende?» Il Sig.r D. Consalvo più non aspetta, mà con un salto
vigoroso, si caccia fuori la chiesa, entra nel atrio del convento tutto
impallidito ed anzante, e dimandava cosa avesse; rispose, che il poco fà
domenicano defonto era uscito dalla sepoltura e si ritrova nel
cataletto. Si uniscono varie persone, entrono in chiesa e vi ritrovano
dentro la bara, che già cominciava a svegliarsi, il Gaetano la Valle; e
perchè era canuto come un ligno, quella sua canutezza fù appresa per il
bianco cappuccio, e perchè avea deposto il mantello, e rimasto col
giuppon bianco, in quello oscuro parea come i Domenicani vestiti di
bianco: quello rancore s'intese appunto quando eruttava il vino, e lo
strullore fù caggionato dal ruminarsi[86] che faceva nell'atto di
svegliarsi dal profondissimo sonno.




50. Il Mirchio di Patti.


Era questi un giovane che nacque stolido, ma alla fatiga con il stento
delle sue braccia procacciavasi il pane.

Era ito in un giorno nella montana della Giosa[87] col suo asinello per
far legna, e salito egli sù d'un albero colla sua accetta, si pose a
sedere sopra un ramo di quel albore, e in cangio di tagliare i rami di
fuori di quell'albore del gran ramo, troncavane il tronco. Passò in quel
mentre un contadino giosano, il quale gli disse: _O loccu, e non
t'adduni, chi da pocu cu tuttu lu ramu sbalanzi in terra?_ e ne andò
via. Il Mirchio non abbadò punto a quello avvertimento, ma proseguì con
più calore a terminare il suo lavoro; e avvenne, che insieme col albore
precipitò a terra. Quella predizione fù appresa allora dal Mirchio per
profezia, e niente curando, che avea restato malconcio da quel alta
caduta, corse verso il suo profeta chiamandolo, ed appressandolo che lo
aspettasse. Giunto che egli fù al luogo del giojosano, poco mancò che
non l'adorasse per nume; indi gli disse: _Già mi insirtastivu[88] la mia
caduta; mi aviti a fari sta grazia di 'nzirtarimi la mia morti. Il
contadino per torselo dinnanzi gli disse: Tu non vai a travaghiari cu
l'asineddu?_ E quello: _Gnorsì. — Ora quandu ddarmaluzzu si pidita[89]
tri voti a la fila tu sarai mortu. Addiu._ Ecco il Mirchio si inghiottì
senza masticarla questa burla, per altro profezia; torna al suo lavoro,
riduce in fasce le troncate legna, ne carica l'asino, e s'avvia per
Patti; nel salirvi l'asino quella montata ben carico, eccolo
scorreggiare per la prima volta. Il Mirchio si mise in timore; la salita
seguitava più austera, i viottoli erano più stretti; l'asino che faceva
più di forza, scorreggiò per la seconda volta, ed il Mirchio impallidì;
era già l'asinello arrivato alla cima della montuosa salita più aspra,
ebbe a far l'asinello gl'ultimi sforzi; ed ecco l'ultima orribile
scorregia, che fece gittare a terra il Mirchio, il quale veramente
credette esser morto, sol perchè il giojosano gl'avea detto, che allora
doveva morire. L'asinello prosegui il suo viaggio: come prattico della
via, se ne andò da se in città. Passavano per quelle campagne varie
persone, e vedendo quel poveraccio prosteso a terra senza alcun moto, e
che mostrava aver perduto i senzi, dandone in città l'avviso, e
facendolo apprendere se non morto, almen moribondo, mandarono due
becchini col feretro per dargli luogo di sepultura; que' due riscosero
il Mirchio, ed ei senza rispondere. Il color suo per li tanti strapazzi
era somigliante a quel de' cadaveri, fù creduto anche da questi, che
pria d'arrivare in città, il Mirchio sarebbe sfinito; lo mettono nel
cataletto, se lo caricano sù le spalle, arrivano in città; arrivati al
borgo si contrastavano i becchini ove dovuto avessero portarlo, e in
qual chiesa? Allora risponde il Mirchio: _In quandu era vivu vulia
essiri sipillutu tra la chiesa di la Madonna di lu Cinnaru_, e tacque. I
becchini, che erano ben stracchi del lungo viaggio, sentendo che il
morto immaginario avea tutt'i sentimenti, posarono la bara nella strada,
e a via di bastonate e di pugni il fecero risuscitare.

Così a me il canonico Allotta della città di Patti.




51. Il Morto della Giojosa.


Era stato sorpreso e tormentato da un spasimo un contadinello nella
Giojosa con tal vehemenza, che tutti lo tenean per morto: senza calore,
senza polsi, e senza moto. Si sparse di già che il NN. morì di puro
spasimo; egli avea un poderuccio, e però c'era il fondo per far le spese
del funerale proporzionato alla sua condizione; i preti non esaminando
con tanto vigore quel sinistro accidente, ebber il penzier di far
suffragij, a quell'anima, che non era ancor uscita dal suo corpo, anzi
quanto più violento era stato il mortale assalto, il vigore della
gioventù con più di robbustezza potè ribatterlo, a segno che quello
nell'istessa giornata se ne andò al podere per cogliere i fichi verso
l'ore 22. Vestiti i preti con cotta, sotto la Croce della Chiesa Madre,
andaro processionalmente alla casa del defonto supposto; mà dal
accorgersi che non v'era segno alcuno di lutto dubitarono che non
avessero sbagliato la casa, e bussarono la porta di quel giovane: i
preti domandando del morto, e quella rispose: _Sig.ri, si nni ju a
coghirisi li ficha_[90]. Quanto restarono affrontati quei preti, ogniuno
se lo può immaginare; basta dire che sino adesso riesce di rossore
rammentargli tal successo, come io son testimonio.




52. Il Porco di S. Antonio nella Giojosa.


Si celebra nel sudetto paese con pompa la festa di S. Antonio Abbate,
con apparato, con musica, con cera all'altare; nel doppo pranzo con
processione. Era in un anno riuscita con molta proprietà competente al
paese; fù collocata la statua del Santo sù la bara per trasportarsi con
inni e cantici per quelle strade; non era ella così ampia che capisse a
piedi del Santo il porco consueto che s'accompagnava per geroglifico; si
misero allora in confusione per quel dovessero fare. Finalmente si
determinò, che nel tempo della processione si collocasse il porco nella
stessa nicchia, ove era la statua del Santo; e per non mancarsi alla
dovuta venerazione a quel porco in riguardo del Santo, gli si accessero
due candele, se qualcheduno si fosse ito a raccomandarsi. A me non è
noto; ho specie, che questo fatto me l'abbiano raccontato i Pattesi,
essendo la Giojosa soggetta al Vescovo di Patti.




53. Donna inflatata.


Nella terra detta Montagna Regale due miglia sopra la città di
Patti[91], la madre del padre D. Antonio Caruso, che è stato Proposito
[de'] Conviventi nel Santuario del Tinnaro, fece una graziosa burla ad
una femmena contadina, e fù la seguente: Era ita questa, non saprei per
qual caggione, alla casa della madre del sudetto sacerdote, teneva ella
una pegnata impastata con ovi di formiche, quali anno virtù di riempire
il ventre di flati cotanto violenti, ed in numero così esorbitanti, che
a dispetto d'ogni forzo escono con stridore e strepito più d'una
tempesta, che mette in rumore l'aria con suoi spaventevoli tuoni.
Arrivata la contadina alla casa dell'altra donna, fù accolta da questa
colle maniere più cortese; la fece sedere e poi volle onninamente che vi
facesse una piccola merenda. Appena però che il suo stomaco cominciò a
fomentare quel pane se lo sente come se fosse entrata una leggione di
diavoli; tutte le interiora, già mise in rumore, volean dare esito per
qualunque parte trovassero per l'orribile golia che volea scatenarsi; la
povera contadina, premuta da una parte dal orribile ribellione
dell'intestina, ritenuta dall'altra parte dalla natural verecondia,
disse all'altra donna: _Gnura, iu mi nni vaju; bon giornu a V. S._ E
questa, che volea godere della batteria del gioco di foco[92], gli
disse: _Chi fretta aviti? stati nautra picca_[93]. La contadina: _Non
Signura, chi aju di fari._ L'altra proseguiva a trattenerla; mà di già
cominciò lo sparo dell'artiglieria, motivo alla povera contadinella di
rompere ogni ceremonia, e partirsene; ma chè? dava due passi, mà erano
accompagnate da quattro salve; il viaggio fù di un miglio e mezzo, fino
che arrivò alla propria casa, che era nella campagna. Trovasi per sua
disgrazia il marito, e ode darsi il saluto dalla moglie in quella guisa
che le navi salutano le fortezze reali; s'imbestialì, e le rispose da
prima con parole confacenti ad un rustico; mà ella mentre procurava di
giustificarsi diveniva più rea col non voluto suo strepito. Finalmente
impazientato quel villano con un bastone accompagnò quel sono con tal
concertata battuta, che poco mancò a far morire la povera moglie che
tonava insieme, e riceveva sù la schiena i fulmini delle non meritate
percosse.

Tanto a me il sudetto padre D. Antonio Caruso.




54. Motivo di pazienza insegnato da un padre Cappuccino.


Faceva il suo Quaresimale nella chiesa del casino del principe di Butera
nella Bagaria[94] un padre cappuccino, il frate Giuseppe Enna, che avea
la cura del podere dei padri Gesuiti nella medema Bagaria. In un giorno
di festa, unito al fratto della Cannita[95], si portò al Casino per
udirvi la parola di Dio, ed appunto trovò il padre Predicatore in
pulpito che esortava gl'uditori alla sofferenza ne' travagli. Uno
degl'argomenti più forti che allora adduceva, si fù l'esempio di Gesù
Cristo specialmente in Croce. _E chi vi pari_, dice a loro, _sparti a li
piaghi di lu suu corpu, e duluri di lu sò cori, appi a sustiniri
l'esorbitanzi di lu Demoniu? pighiau chistu la forma di surici pri farlu
impazientari, e poi si appiccicau a la Cruci, ci sauta in testa e
s'accumenza a firriari tra la curuna di spini, chi era in forma di
cappeddu, ed in ogni spina si ci aggravava cu duluri estremu di Nostru
Signuri, lu quali non ci la detti vinta, mà sustriu[96] cu invittu
curaggiu du gran turmentu, e nui nun putemu suppurtari una puntura di
spingula._

Tanto a me il fra Giuseppe Enna.




55. Il seguente Vangelo


dell'aspettazione del Parto, è solito recitarsi da un villano della
terra di Militello Valdemoni, e me l'hà trasmesso il padre dottor D.
Biaggio Calderoni de' PP. Conviventi.

   Domini Sabiscu.

   ? E custutò.

   Sintenzia Santu Sanceliu Sumduca.

   ? Ngloria si tu Domini.

   Milli tempurisi suseru Ancilu, e Verumi vilitati Gallilia un omu
   Lazzaru, e Virgini disprizzata, vinu cu nomu Dauì, e nomu
   Nariose, e nomu Virginia Maria; e tu ngrassu Angilu fabru dissi:
   Avi Maria gratia prena Dominu stecu, e biniditta tu munierba, e
   tu medittu fruttu ventri tua, e comu dissi stintatu esti D.
   Simuni Gesù: e cu la barbata quali se chista salutatio. Cuviu
   Angilu Gesu ne Simuni Maria, tu mbinisti essiri sazia ebedeu:
   ecce Calupare scimuntinu mparu, e filu lattissimu vocabuli, e
   dubiti milli domini: Diu rignau patri seggiu, e regnu novu lagu
   in lanterna, e regnu e già non avi fini. Diu Tarria Angilu comu
   so fighiu hà dittu chi non moru jo nun cognuscu. Rispundi Angelu
   dissi Dei Spiritu Santu subarbaronte, e barbantissimu si
   rinberenti, e filioculi conusciti l'arti santu chi vocabit a
   filui sei. Eccu la zia betta prilugnata tua, e accume nasu sestu
   mantili, si non eri mpassibili lebba Deu omne verbo: Dici detta
   Maria: Ecce medda Domini fia nuli sendu vermu tue.




56. Ragazzo che fa testimonianza alla madre d'esser stato alla messa.


In Bronte era venuto dalla campagna, ove abitava, un ragazzo servente in
una massaria, e come capitò presso a mezzo giorno, in vederlo la madre
l'interrogò s'avesse udito la messa; quello rispose, che nò. — Presto,
essa ripigliò, và alla Madre chiesa, che deve esservi l'ultima messa, ed
al ritorno dovrai darmi i segni che tu l'abbii udita. Partì il ragazzo,
ed arrivò in tempo che usciva la messa cantata: stiede presente a tutto,
ed osservò tutto, e fece ritorno alla casa. Interrogato dalla madre,
della messa e delli segni, se l'avesse udita, disse ad essa: _Andai a la
chiesa, e cerami tanti persuni, e la_ (là) _a la trasuta c'era un scifu
d'acqua, ed illi si zavavanu la frunti, ed iu andai, e mi lavai lu
frunti, poi nisceru di la sagristia tanti parrini cu li cammiselli in
collu, poi nautri dui parrini puru cu lu saimmarchellu russu, e
all'ultimu vinia lu patri Arcipreti cu lu saimmarchellu russu, e la
pastura a lu vrazzu[97]._

Così distinse le cotte, le tunacelle, pianete e manipulo ed il fonte
dell'acqua santa.




57. Misterij del Rosario nella chiesa di S. Nicolò di Nicosia.


In ogni domenica sole pubblicamente recitarsi il Santissimo Rosario. Per
esser [ec]citato il popolo a maggior divozione, vi è assegnato un
sacerdote che avvivi quei sacrosanti misterij con alcun discorsetto
divoto. Nel 1736 stava esercitando questo ufficio un canonico di quella
Colleggiata per nome il canonico la Barbera, ed in una di quelle
domeniche, in cui v'intervenne il Sig.r D. Forte Speciale, che mi
rappresentò, poi mi fece scrivere ciò che disse il sudetto canonico, ed
è del tenore seguente:


_Primo Misterio._

«Avendu lettu e rilettu un casu terribili di la Madri di Diu nellu libru
di l'esempj; c'era un divotu; ci dicia: Madri di Diu, perdunatimi li mei
peccati. C'arrispusi la Madri di Diu: _Vade, remittuntur tibi pecata
tua._ Dunca dicemucci tutti: Madri di Diu, pirdunatici li nostri
peccati, liberatici di li peni di l'infernu, datindi la gloria di lu
Paradisu. _Pater noster_, etc.»


_Secondo Misterio._

«_Pastores loquebantur ad invicem:_ li pastureddi andavanu in
Gerusalemmi, chi è lu stissu chi diri in Bethelem. _Videamus hoc
verbum._ Traseru ntra la grutta, vittiru lu Fighiu di Diu, s'incuntraru
cu alcuni autri, e ci dumandaru: _Quem vidistis, pastores?_ Chi aviti
vistu, chi aviti incuntratu, pastureddi? Ci rispusiru: _Vidimus eum non
erat aspectus._ L'interrogaru puru di novu, e ci rispunderu: _Vidimus
Jesum Christum Crucifixum spinis coronatum._ Lo vittimu mortu e sepurtu.
_Pater noster_, etc.».


_Terzio Misterio._

«Vuatri fimminazi, autru non faciti: mangiati, biviti e ngrassati da fra
Giuniparu (qui quelle fecero un bisbiglio). Discurso de corpore. La
Madri di Diu chi facia? Non mangiava, non bivia, non durmia, dunca chi
facia, Madri di Diu? _Priusquam in utero pariens_, si ritirau, si
chiudiu s'ammucciau? senti chi t'arrispundi. Undi v'ammucciastivu, Madri
di Diu? Senti chi t'arrispundi: Nella Cappella di lu SS. Crucifissu. E
chi facia, Madri di Diu? Recitava, ti dici, l'offiziu di la Madonna
Santissima. Dunca dicemu tutti nui: Madri di Diu, vi ricitamu, vi dicemu
lu Rusariu, pri non vidiri lu vostru Fighiu Crucifissu. _Pater noster_,
etc.».


_Quarto Misterio._

«_Defunto Erode_: già morì Erodi, già morto Archelao, già sù morti li
picciriddi innoccenti; sulamenti ristau menzu mortu lu Fighiu di Diu pri
lu fasti chi si pighiau di aviri mortu tanti picciriddi. Dicemucci
dunca: Madri di Diu, facitindi muriri picciriddi, facitindi muriri tutti
li desiderij di lu mundu, carni e dimoniu. _Pater noster_, etc.».


_Quinto Misterio._

«Già semu morti: Oggi in figura e dumani in sepultura; mbiatu cui pri
l'armuzza so si procura. Vinirà un jornu terribili, nellu quali
sariti vivu la mattina e mortu la sira. Voi sapiri, chi ti resta, o omu,
o fimminazza, di tuttu lu to travaghiu? mangiari, biviri, dormiri e
ddoppu un linzolu strazzatu. Dunca, dici: Madri di Diu, vi pregu datimi
lu linzolu chi mittistivu a vostru Fighiu, chi quandu nui muremu, vi lu
purtamu in Paradisu. _Pater noster_, etc.»




58. Esempio.


«Si leggi un esempiu nelli cronici di li PP. Cappuccini, chi un latru,
un assassinu, un furfanti prigava la Madri di Diu, e ci dicia: Madri di
Diu, datimi saluti, di iu dumani putiri andari a lu nigoziu chi vui
sapiti di arrubbari; chi poi, quandu mi ricughiroggiu, vi dumandu
pirdunu. Ci rispusi la Madri di Diu: Ah cani sciliratu, primu voi chi ti
salvi la vita, e poi mi voi serviri? Non ti voghiu pri miu divotu;
vattinni! — Dicemocci tutti nui: Madri di Diu, nui non rubbamu, nui non
vulemu fari mali, chi la Madri di Diu ndi chiama, ndi volia tutti in
Paradisu. Dicemu tutti: Sia ludatu lu SS. Sagramentu. E viva Maria! E
viva Maria!»

E fattosi il segno della croce se ne partì.

Due riflessioni mi occorre qui fare.

Prima si è, che il cavaliere D. Forte Speciale, che fu presente alla
sopradetta predica, è d'una memoria felicissima, sicchè _de verbo ad
verbum_ ve la ripiete. Egli l'hà rappresentato avanti a me con tutta
l'energia, tuono di voce ed azzione, come la fece al [il] canonico, e
poi me la trascrisse.

Seconda: Intendendo il signor D. Guttera la Via, che mi era stata
communicata una tal famosa predica, se ne dispiacque molto. Almeno, mi
disse, padre, non dite che ciò successe in Nicosia; tanto è certo, che
questi è la maniera che suole predicare il sudetto canonico.




59. Barbaggianne in Trapani.


Non saprei in quale chiesa in Trapani c'era abitazione di barbaggianni
nel tetto; e come cotali animali dormono il giorno e vegliano la notte,
faceano del rumore una notte. Uno nulla di ciò sapendo, trovandosi nella
chiesa in tempo di notte, apprese che quel rumore fosse cagionato da
qualche anima di qualche defonto sepellito in quella chiesa, che si
faceva sentire, domandando in quella maniera suffragj; e benchè si fosse
atterrito da quel strepito, nulla di meno fattosi animo interrogò il
barbagianne supposto: _Anima penante, cui siti?_ E qui non rispondea il
barbagianne. _Ave bisogno di suffragj?_ Ne tampoco a questa. _Quante
messe volete celebrate, forse tre?_ I barbagianni sogliono mandare
questa voce: _chivi chiù_; ed allora sciolse la voce quella bestiola:
_chiù_. Sentendo quello _chiù_, apprese che volesse più di tre messe, e
rispose: «Cinque vi bastano?» Il barbagianne proseguiva _chiù_. Dieci
son buone? Chiù, si avanzò a maggior numero, e sempre udiva _chiù_, si
diede in busca di messe raccontando il bisogno che aveva quel anima, e
però dovea impegnarsi ogni fedele in libertà di quel penosissimo
carcere; tanto girò sino che s'abbatte in uno che era consapevole
dell'abitazione de barbaggianni, e gli disse: «O barbaggiannone, che ti
sei lasciato uccellare de' barbaggianni», e gli decifrò non esser stata
quella voce di anima penante; mà di un barbaggianni par suo.




60. Campana stimata sonare da se sola.


V'è fuori le mura della città di Trapani una chiesetta chiamata dal
volgo S. Maritana. Solea lasciarsi la porta di essa per devozione de'
fedeli aperta, e nel imbrunarsi la sera il sagristano l'andava a
chiudere. Un giorno un asino trovando quella porta spalancata, entrò
dentro quella chiesa, e o il fresco, o altro commodo a quella bestia
l'invitasse a giacer in riposo, a questo appunto s'appigliò. Si annottò;
il sagristano, al solito, andò per serrare la porta, ne si accorgeva di
quel asino adaggiatosi in quella chiesa; si risvigliò la fame: e andava
in giro della chiesa, avanzata la notte, l'asino, se trovava qualche
cosa di soffiarla. Finalmente trova un sarmento seccho, che faceva le
veci di corda alla campana, cominciò a rosicarlo, e col tirare di quà e
di là sonava la campana. Attentò da principio il sagristano; mà
finalmente accertatosi della realtà del sono, uscì di casa mettendo in
rumore un vicinato ed ogni altro con cui incontravasi, gridando: _S.
Maritana! La chiesa chiusa, e la campana sona?_ S'apprese da molti ciò
esser un gran prodigio, con cui significasse il Signore o qualche gran
cosa succeduta, o altra gran cosa che dovesse succedere. Andò intanto
una gran chiurma di persone ad ammirar quello stupendo miraculo, e
trovarono esserne l'autore un asino affamato, di cui non si era accorto
il sagristano, primacchè chiudesse la chiesa.




61. Naso in giudizio condannato da un Ficarrese.


Predicava nella terra di Naso un religioso il suo quaresimale. Toccò, al
solito, far la predica sopra il Giudizio universale, e procurò farlo con
tutta lena, per imprimere sacro orrore ne' cori de' Nasitani. Or egli
doppo che esprimeva colle più vive formule, ora i segni che lo
precedono, ora l'avvenimenti che lo accompagnano, ora la sentenza finale
che lo sossiegue, per fare una grande impressione ai suoi uditori si
valeva di quella figura[ta] repetizione: _O Nasu o Nasu, undi ti vai a
ficchi lu jornu di lu Giudiziu?_ Era capitato in quella mattina in Naso
un'arteggiano della terra delle Ficarre, quattro miglia distante da
Naso, e comecchè la vicinanza de' paesi suole alle volte producere gare,
queste due terre appunto hanno l'ambizione di essere in tutto una
miglior dell'altra, e spesso tra quei paesi succedono civili contese. Il
Ficarrese, essendo l'ora della predica, entrò cogl'altri in chiesa per
approfittarsene; mà udendo così spesso dal predicatore: _O Nasu o Nasu,
undi ti vai a ficcari lu jornu di lu Giudiziu?_ si valse del punto a
fare che restassero celebri i Nasitani in tutto il Regno nostro ed in
tutti i secoli avvenire; si spiccò prima dal luogo dove era situato, si
collocò sù la soglia della porta della chiesa; ed in udire dal
predicatore la solita repetizione: _O Nasu o Nasu, undi ti vai a ficcari
lu jornu di lu Giudiziu?_ con voce più sonora rispose: _Tra lu purtusu
di lu culu!_ Ed in dir ciò si mise precipitosamente a fuggire.




62. Panegirico


di S. Antonino di Padova rappresentato da un frate zoccolante nella
terra di Cassano in Lombardia nel dì 13 giugno 1677.


Dovendo il Patriarca Abbramo, quell'Abramo dico, che fratello di Nacor
et Aaron per obbedire al dolce comando di Dio e far del proprio figlio
un sagrificio: _Sacrificium Deo spiritus contribulatus_, sovra l'altar
d'un alto monte: _Montes Gelboe, nec ros, nec pluvia cadant super vos_,
lasciatisi i superbi apparati, li sontuosi banchetti, le sedie
postergali, i baldacchini che usano i patriarchi moderni, senza
intervento di canonici o altri, in una cappella patriarcale, d'altra
esistenza non si serve che di quattro personaggi, cioè il medesimo
Abbramo, Isaac, un suo servo e l'asino. _Expectate hic cum asino_, dice
la glossa interlineare parlando e maravigliandosi di questo gran fatto:
_Factum est cor meum tamquam cera liquescens._ Tale, o fratelli
Cassanesi, succede oggi a me nel sollennizzarvi la festa del nostro
glorioso Antonio, che la povertà de' suoi religiosi figli non gl'essendo
permesso far altri addobbi, che quattro stracci di sedia ch'anno
prestato per loro cortesia li RR. PP. Dominicani a guisa del sopradetto
Abbramo, che sopra il monte di questa chiesa stà fuori della campagna:
_Stetit in loco campestri_, del sig.r Piazza, rettore, mio amico:
_Amice, ad quid venisti?_ Quale fu l'Abbramo nel cantare la messa
d'Isaac, ch'è il nostro Sig.r Iddio, del servo che si trovò presente,
che sono le Signorie vostre, che state a sentire, e dall'asino che porta
le legna: _Super omnia ligna cedrorum tu sola excelsior_, che sono io:
_Asinus præsepe domini sui_, quale raggrinzato a forza di bastonate de'
comandi del rev.o padre Guardiano, per non buttar via la baldella
dell'ubbidienza, son comparso di trotto sopra il monte di questa
catedra: _Super cathedram Moysi_, carico di legna d'un mal infasciato
discorso per accendervi un foconaccio di divozione ne' vostri petti, e
con dimostrarvi la necessità ch'avea il mondo per mantenere la fede
catolica, che nascesse Antonio, e mentre a guisa di questo somaro
d'Abbramo coll'orecchie ingrinzite della mia audacia, e colla bocca
ragliando, vado sparando sopra le montuosità di questo pulpito i calci
de' miei concetti: _Durum est tibi contra stimulum calcitrare_: tenete
voi le cavezze delle vostre bocche: _In camo et freno maxillas eorum
constringe_; lasciando solo ragliare a me, che superando quel divulgato
proverbio, che raglio d'asino non arriva al cielo, farò vedere che
penetrerà la mia voce: _Vox clamantis in deserto_, al cielo dei vostri
petti: _Cœlum cœli Domino_; onde se voi m'osserverete silenzio, io
vi porterò a bere nelle pantanelle della gloria d'Antonio, ed
incomincio.

Due sorti di necessità assegna la filosofia, o Sig.ri Cassanesi
(attenti, non guardate quà e là) una da teologi detta _simpliciter_,
l'altra _secundum quid_; mà perchè non mi ricordo della definizione per
adesso, e poi parlo con persone dotte, tralascio la spiegazione. Sò bene
che la nicessità ch'avea il mondo d'Antonio era una di queste due, e che
sia la verità, tralasciando il dirvi con alcuni che consistesse nelle
prediche: _Predica verbum, insta opportune, importune argue_; collo
stesso Apostolo soggiongo, che abbiate pazienza: _Patientiam habete_;
con altri che consistesse nell'udire le confessioni: _Confessio et
pulchritudo_; con tall'uno in servire alli spedali: _Oportet Episcopum
hospitalem esse_; con tall'altri nel mitigare il Cielo con discipline:
_Et disciplina tua ipsa me docebit_; ed io vi rispondo, che tutte queste
cose ordinarie, e le facciamo anche noi Zoccolanti, e voi altri Sig.ri
c'avrete inteso qualche voltarella; ma non consisteva qua la necessità
ch'aveva il mondo del mio Antonio. Onde andate a parlar col QUICUMQUE,
[Simb. di S. Atan.o] e non stupite. Interrogando lo dite che le paja
della necessità ch'ebbe la fede catolica d'Antonio, e sentirete, che
quell'oracolo vi risponde con quelle belle parole, acute parole: _Ante
omnia opus est ut teneat catholicam fidem._ Che ne dite miei Sig.ri?
Siete paghi del mio concetto? Ah! che mi accorgo, non siete abbastanza
sodisfatti, forse perchè non intendete quest'altra latinità per essere
un poco oscura. Attendete a sentire il senzo: _Ante omnia_, dice è
Antonio; _opus est_, è di necessità, _ut teneat_, che mantenghi,
_catholicam fidem_, la fede catolica.

E veramente non pare fuori di proposito; questo _Quicumque_ dice molto
bene la verità: _Veritas de terra orta est_, poicchè nato Antonio mio
gloriosissimo _Ante omnia_, ed essendo ragazzotto nella città di
Lisbona, imparò subito dal nome stesso della sua patria Lisbona a
pigliar la zizza buona, cioè a patire, ed andarsene via dal mondo,
entrando immediatamente ne' Canonici Regolari: mà perchè ivi non vedeva
adempire il suo desiderio, che era di patire: _Vir desideriorum_, perchè
ivi si mangiava bene e si beveva meglio: _Manducamus et bibamus_, e vi
si fa una vita squisitissima, _Mors et vita in manu Domini_, e se
qualche volta accade fra questi il digiunare, quello che s'hanno da
mangiare la sera, se lo mangiano la matina, e la sera per collazione
qualche galantariella, oh che santo digiuno!.. Mà torniamo presto al
nostro _Ante omnia_, che già s'è calzato li stivali per partir via da
questi Canonici. E dove t'incamini o bel zitello? A che lasci si commoda
occasione per servir Dio? _Nonne septuaginta annis Domino servisti?_ Si
può dire di te come di quell'starione [ch]e fuggì. Vien quà, vien qua,
che, per quanto vedo, corri a frati Zoccolanti. Or qui si che troverai
il rovescio della medaglia; vedrai le morbide cammise di lino mutate in
ruvidissima lana: _Deus qui dat nivem sicut lanam_, i morbidi letti in
sacchi di paglia: _Tamquam paleas ferrum_, e così l'uomo come una
nespola, o pera fiorentina, se ne starà sempre nella paglia; muterai poi
la carne di capone in quella di pecora: _Insuper pecora campi_, il vino
dolce in agraticcio: _Verumtamen fex ejus non est exinanita_, il pan
bianco in quello di bracchi: _Dic ut lapides isti panes fiant._ Stà
dunque sull'accerto. Mà se n'andò via il nostro _Ante onmia_, Sig.ri,
nulla curando e tutto sprezzando, e direte non fosse vera questa
necessità? Preziosissimo _opus est_? Clarissimo _Ante omnia_? Sapete
perchè e [_ha_] lasciate tutte queste delizie? _Deliciæ meæ esse cum
filiis hominum_, ed in specie à cambiato quell'abito, ch'à quasi del
coloraticcio in questo saccaccio bigio del color d'asino, a cui io con
raggione m'hò assomigliato? Per portar la somma del martirio. Non perchè
in questa mia religione vi siano tiranni che martirizzano le genti
(sebene qualche volta quando si comincia a perseguitare qualcheduno, non
si finisce così subito); onde una volta un rev. padre Guardiano, quale
non voglio nominare per degni rispetti, mi prese a perseguitare talmente
che per una bagattella mi fece stare per cinque mesi e due giorni in
prigione: _Guardianus persequutus est me gratis_; che mi volle far dare
al diavolo: _Et diabolus stet a dextris ejus._ Ottenuta intanto licenza
il nostro _Ante omnia_ di poter predicare nelle parti dall'infedeli, ed
in specie a Marrocchesi, dove si fà il marrocchino rosso, colà egli
s'invia di buon animo; mà per l'infermità cagionatagli dall'asprezza
delle penitenze, parte volontario, e parte per forza, non può proseguire
il suo camino; onde doppo varj viaggi e disaggi pervenne in Assisi, e di
là partendo per Forlì per ordinarsi con alcuni Frati Minori, che non
erano frati nostri, perchè noi siamo Minori Osservanti, e del nostro
_Ante omnia_ può dirsi ch'era Maggior Osservante. Non istarò a dirvi qui
i di lui atti di mortificazione: _Mortificamur tota die_; ne il lavare i
piatti: _Qui intingit manum mecum in paropside._ Non vi voglio fastidire
col ricordarvi la disciplina a sangue che faceva tutto il giorno: Et fui
flaggellatus tota die. Non vi rammento i digiuni e pan moffito ed acqua
pura in tempo che frà i Canonici Regolari avrebbe bevuto in neve: _Nive
dealbabuntur in selmon._ Tralascio l'umiltà in iscopare le stanze e
cortili de' Principi: _In atrium principis sacerdotum ducebam._ Non già
che si tratta dell'umiltà; contemplatelo in questo fatto veramente
stupendo, ch'è stimarsi indegno di predicare agli uomini, quasi non
dicesse buoni concetti: _Et concepit filium in senectute sua_; andò a
predicare ai pesci: _Pisces maris qui perambulant semitas maris._ Dunque
con ragione posso dirvi, mio _Ante omnia_ Antonio: _Quam est admirabile
nomen tuum in universa terra et mari!_

Sentite, di grazia, per conferma della mia proposizione quest'altro
prodigio, e vederete se io dico il vero si ò nò, e col primo Papa del
Vaticano bisognerà che rispondiate: _Non te negabo_ (l'occhio a me,
_Sursum corda_). Si trovava in Ancona il padre del nostro _Ante omnia_
Patavino, per essergli stati apposti due misfatti, l'uno per non aver
pagato come doveva i Regij Ministri, e l'altro d'aver ammazzato uno. Il
padre _Ante omnia_ ciò sentito se n'andò dalli giudici, alli quali così
favellò: _Vos saeculorum iudices, et vera mundi lumina, votis praecamur
cordium, audite voces supplicum_; e non essendo quelli capaci, doppo due
o tre _Pater noster_ si portò all'epitafio, o vogliam dir cenotafio del
nostro ammazzato, dove era sepellito, e gli parlò dicendo: _Lazzare,
veni foras, et surrexit qui erat mortuus_. Poi l'interrogò chi l'avesse
ammazzato: _Responde mihi quantas habeo iniquitates_. Con fetida bocca,
_quadriduanus erat_, rispose non essere stato l'uccisore mio il padre di
lui; e allora tutto allegro il Santo se ne ritornò via: _Et errare facit
in [in]vio, et non in via_. Era dunque di necessità, che questo mio
_Ante omnia_ venisse al mondo per mantenitore della fede, e fù di
necessità, perchè era condannato reo l'innocente: _Innocens ego sum a
sanguine justi hujus_. Fù di necessità, perchè levò d'errore alcuni di
questi, che vedevano il padre scandaloso: _Necesse est ut veniant
scandala_. Fù di necessità, perchè levò via con quest'occasione gl'odij
e mormorazioni de' parenti, e riparò ad altri infiniti mali: _Malos male
perdet_. E mi direte che non sia vera la mia proposizione, e che non
moralizzo con belli concetti?

E tacete tutti, e lasciate dire a me: Il mio glorioso _Ante omnia_ era
di necessità che venisse al mondo; mà non vi fermate in questi
chiribizij di poco momento, mà miratelo là qual altro Giosuè, che se
quello fermò il sole, che qual cavallo spallato se ne correva alla
stalla dell'occidente; quest'ancora [fermò] tanti e tanti soli di
peccatori, che se ne andavano all'occidente de' peccati. Era un Moisè:
che se quello con verga toccante fece scaturire l'acqua, questo toccata
la pietra de' spiritati facea scaturire fuori i demonij, che come lepri
fuggivano: _Dæmon lepra fugiunt_.

Mà chi veggo? non hò tempo di mostrarvelo or un angelo, or un profeta,
perchè già s'avvicina l'ora di fare il gallospaccio al cielo, onde per
non morire tra noi Zoccolanti (o gran torto! quasi non fossimo degni di
sì santa compagnia) si fece portare in una stanza del suo confessore,
vicino al monastero delle monache. E qual cosa t'indusse a far ciò, o
bellissimo _Ante omnia_? Tu che eri lo stesso zelo della nostra
religione: _Zelo zelatus sum_; e che t'abbiam dato il nome di Maggior
Osservante, dove gl'altri l'ànno di Minore per alienare: _Si conditionem
suam faciat meliorem_. E forse facesti meglio cangiar tua condizione con
andare là per esser meglio governato che frà noi? Avverti che sono
poverelli, nè ti potranno soccorrere conforme al tuo bisogno; ti senti
forse svogliato, e la t'invij per ricrearti con un pò di cialde,
ciambellette e mustaccioli? Potevi però dirlo al reverendo padre
Guardiano, che l'averebbe mandato a pigliare. Nessuna di queste cose lo
mosse, o Sig.ri. Volete sapere per chè cosa ciò fece? Perchè egli era
stato confessore e vergine, e perciò volle morire in una stanza del
confessore di quelle vergini monache, onde con raggione potrai
implorare: _Regina Confessorum, Regina Virginum, ora pro nobis_.

Mà se l'hà colta il nostro _Ante omnia!_ E dove te ne voli lasciando quà
giù noi, o padre? A godere, tu mi rispondi: _Gaudete in Domino, semper
iterum dico gaudete_. Tu che eri tanto amator della mortificazione, non
sapevi trattenerti un poco più, e non andartene così presto? Non eri quà
giù qual candela che illumini tutti noi altri che caminiamo nelle
tenebre delli splendori del mondo: _Erat lux vera quæ illuminat omnem
hominem venientem in hunc mundum_. O come ben dissi candela? Attenti al
senzo tropologico e paraglifico, come dicono gl'eloquenti; avete
osservato mai una candela quando è nuova, e comincia ad ardere? La
tenete sovra un candeliere, o d'un altare, o nell'anticamera de'
Principi: _Ut luceat omnibus, qui in domo sunt_, e doppo che è logorata
più della metà, e che ne resta tre o quattro dita, vi resta per meccolo
della lanterna; così era la candela del nostro _Ante omnia_, che doppo
d'esser logorato ne' candilieri de' pulpiti e confessionali e di tante
altre penitenze. Iddio se l'acchiappò questo meccolo per farlo ardere in
cielo: _Venit cum lanternis et facibus comprehendere eum_.

Mà non sij chi si disperi per la sua partenza, poichè non è vero che
c'abbji abbandonato, anzi di là sù siamo per riportare la luce delle sue
grazie della celeste candela, come vediamo che chi a lui si raccomanda
in cose sode e rilevanti, egli a nessuno le niega: _Facienti quantum in
se est, Deus non denegat suam gratiam_. Parli chi era ridotto a vedere
ballare i barrattini, come si suol dire, e in un subito gli fù
restituita la sanità: _Egri surgunt_. Parli chi per la perdita d'un
occhio era divenuto fiorentino, e per intercessione del nostro _Ante
omnia_, avendolo ricuperato diviene italiano; parli chi a dispetto de'
giudici portava la storta ed altre infermità nelle gambe, acciò quello
non andasse prigione, o in galera gli furono cavate. Parli ch'avea
perduto qualche cosa, e confessi subito, che gli fù restituita per sua
intercessione: _Membra resque perditas petunt_. Parlino i giovani, che
iti a caccia, ànno recuperato i cani smarriti: _Accipiunt iuvenes et
cani_. E giacchè, gloriosissimo _Ante omnia_ pronosticato dal gran
profeta Atanasio, fai ritrovare le cose perdute, giacchè qual meccolo
t'accendesti nella lanterna del cielo, favorisci ancora a me, che hò
perduto il filo del mio discorso, non perchè sia sazio, mà perchè vedo
storcere quest'idioti di ritrovarlo, e a costoro che m'ascoltano, fagli
copia di tua intercessione: _Veni sante Ante omnia, reple tuorum corda
Cassanensium, mihique optatam gratia tribue_. Io di già l'ò ottenuta la
grazia. Voi dunque, che già alla promessa fatta vi ò condotti alle
pantanelle della gloria del nostro _Ante omnia_, fatecci a vostro
piacere una trippata di divozione, che bon prò vi faccia. E siccome
quando s'abbevera qualche animale per farlo saziare con più gusto gli si
ciuffola, così giacchè _Animalis homo non percipit ea que Dei sunt_, il
signor organista gli farà una ciuffolata d'organo nel proseguire la
messa cantata, e quando ciascuno si sarà abbeverato, a bon conto faccia
quello che fò io, che me ne vado di galoppo alla stalla della mia cella,
per invogliarmi nello strame del mio riposo.


  FINE.




NOTE.


  [13] Nicosia nella provincia di Catania.

  [14] Pari a L. 5 e cent. 10.

  [15] «Giovanni, non ti muovere i calzoni (cioè, non toccare i
  calzoni), altrimenti si guasta la Passione». Evidentemente si
  vuole imitare il dialetto di Nicosia, il quale è del gruppo
  gallo-italico, ed il popolo siciliano lo ritiene francese.

  [16] Naso, comune della provincia di Messina.

  [17] Questa, di dar del santo al diavolo, è una delle bestemmie
  più grandi e più comuni in Sicilia.

  [18] Bronte, nella provincia e diocesi di Catania.

  [19] _Crastu_, castrone.

  [20] Signore, ho fatto la cena ecc.

  [21] _Lacciata_, scotta.

  [22] S. Marco, comune nella prov. di Messina, e nella diocesi di
  Patti.

  [23] «S. Filippo d'Argirò», o Aggira, comune nella provincia di
  Catania, e dal 1816 nella diocesi di Nicosia.

  [24] Non so che comunello sia questo _Veria_.

  [25] Longi, comune della provincia di Messina e nella diocesi di
  Patti.

  [26] _Minni_, va meglio scritto _mi nni_, me ne.

  [27] Capri, comune della provincia di Messina e nella diocesi di
  Patti.

  [28] _Manganello_, dim. di _mangano_, ruota grande con cui si cava
  la seta dai bozzoli.

  [29] Aci-Catena, comune nella provincia di Catania, allora nella
  diocesi di questo nome, adesso in quella di Aci-reale.

  [30] Maletto, comune della provincia e diocesi di Catania.

  [31] Cioè, come il vescovo non avesse sospeso _a divinis_ questo
  prete così ignorante e spropositato.

  [32] Lo stuzzicavano, lo eccitavano.

  [33] Cioè, a stuzzicarlo.

  [34] Tutto il giorno trasportò tegoli.

  [35] Intendi, all'ufficio divino di _prima_.

  [36] Volendo parlare italiano, questo improvvisato oratore sacro
  mette la _d_ dove è la _r_ come suole spesso il popolo quando
  vuole italianizzare. Le sue parole dicono: «Vedete, figliuoli,
  quanto siamo miserabili! Chi dovea dire a costei che nel (_ntra
  du_, tra lo) meglio de' (_di di_, de li) suoi capricci dovesse
  restare, come le bestie, ammazzata nella campagna? Impariamo a
  spese d'altri ad addrizzare i fatti nostri».

  [37] _Prevenghi a mio compare_, avverta mio compare.
  _Confessionario_ confessionale.

  [38] Scrivetene la informazione, sig. Notaio: ha detto tre volte
  _mbè_.

  [39] Cioè, deve eseguirsi una sacra rappresentazione.

  [40] Era il tempo della immunità ecclesiastica, ed il reo, per
  iscampar la Giustizia, potea bene rifugiarsi in luogo sacro. Ecco
  perchè alcuni degli attori della sacra opera pensarono di
  «mettersi in salvo sù la chiesa». Storico è oramai il modo
  proverbiale: _Pigghiari la chiesa di pettu_, per significare:
  mettersi in salvo dopo di aver commesso un delitto, dato fondo
  alle proprie o altrui sostanze, rimanendo debitore, ecc. ecc.

  [41] _ Lu Diavulu_, intendi: Colui che dovea rappresentare,
  nell'opera sacra, il diavolo ricevette il Viatico; colui che dovea
  far da angelo, prese la fuga; il Cristo si rifugiò nella chiesa.

  [42] _Requiem aeternam dona ei Domine, et lux perpetua luceat ei._

  [43] _Paternò_ ecc. padre, no. Il confessore poi risponde col
  proverbio: _Cu' è vistu_ (o _Cu' 'un è vistu_) _e 'un è pigghiatu,
  'un pò ghiri carzaratu_ (Chi è visto e non è preso, non può andare
  in carcere).

  [44] _Cipollazza_, sicil. _cipuddazza_, e più comunemente
  _cipuddazzu_, è la _scilla maritima_ di Linneo, pianta acre e
  fortemente irritante.

  [45] Nelle processioni de' frati Cappuccini portava la Croce un
  terziario, e non già un chierico con cotta come presso altri
  Ordini religiosi. Essa era gigantesca (e perciò forse vuota di
  dentro) e senza pallio od ornamento alcuno.

  L'autore qui nota come nella provincia monastica de' Cappuccini di
  Messina fosse una eccezione, cioè che nelle processioni reggesse
  la croce un chierico con cotta, e che dalla croce, piccola anzichè
  no, pendesse un pallio.

  [46] Chè vi darò una buona ricreazione, un gran divertimento.

  [47] La voce _gnuri_, che in Palermo si dà a' cocchieri, in alcuni
  comuni si usa per _signuri_, signore; e si prepone a' nomi di
  parentato: _Gnuri patri, gnura matri_; e si dà anche agli
  ecclesiastici come qui: _Gnuri patri Furtunatu_ ecc.

  [48] Da scriversi: _Talè ccà_, guarda qui, furbacchiuolo!
  _Mulaccinnottu_, alterato da _mulacciuni_ (mulotto), e questo da
  _mulu_, e si dice in senso cattivo.

  [49] _Nichiarisi_, v. intr., indispettirsi, corrucciarsi.

  [50] Dio non voglia che ella s'infreddi; io me ne vado.

  [51] _Undi mi m'arricogghiu_, dove ritirarmi, ricoverar questa
  notte. Notisi il _mi_ caratteristico de' dialetti siciliani del
  Messinese, del quale nel mio _Saggio di una Grammatica del
  dialetto e delle parlate siciliane_ (_Fiabe_, vol. I, p. CCX)
  scrissi: «Il _mi_ sta ora per _che_, congiunzione, ora per
  semplice ripieno, come nelle frasi: «Voli _mi_ ci trovu un
  cunfissuri» (Milazzo). (Vuole _che_ gli trovi un confessore).
  «Voli _mi_ mi pigliu la risposta (Novara). (Vuole _che_ mi pigli
  la risposta) ecc.»

  [52] _Vattindi_ ecc., vattene, dunque, con una nave di diavoli! Oh
  guarda che rompiscatole! _Pesta amara, pesta di c..._, vale
  rompimento di scatole, seccatura, molestia insopportabile.

  [53] Non vi adirate, signorino, chè me ne vado.

  [54] Affacciatevi, chè c'è qui il sig. D. Paolo!

  [55] Tu, figliuol mio, sei tu giovane o diavolo? Oh guarda che
  rompimento di capo! Che diavolo vuoi? Vuoi tu lasciarmi dormire?

  [56] _Ed iu l'aju carriatu_ ecc., ed io l'ho condotto (qua) da lei
  per fare un atto di affronto.

  [57] Signorino, dunque io fraintesi.

  [58] Bricconcino, se io ci vengo, ti vo' dare la strenna (te lo
  vo' fare un regalo; ti vo' picchiare di santa ragione).

  [59] Procuro (fo di tutto) di lasciarvi le ossa per morirvi.

  [60] A questo mulo, a questo figliuol di p....

  [61] Cercando Aricchiazzi, (nome di uno che dovea aver le orecchie
  grandi).

  [62] Dalla stranezza.

  [63] _Caniglia_, crusca.

  [64] Allora io scossi la cesta di paglia. _Gistru e gistra_ dicono
  nel Messinese e nel Catanese.

  [65] Il pollaio.

  [66] Modo proverbiale notissimo, che vale: Il più costa più del
  meno.

  [67] Dallo, presso.

  [68] Intendi, che hanno acquistato un gran prezzo.

  [69] Questo ho maneggiato (l'ho sperimentato) sopra di me.

  [70] Ci perdo il ranno.

  [71] Buon pro gli faccia! e bisogna far coste da balena
  (sopportare in pace, ingozzarla).

  [72] Questa lettera nel ms. non è numerata.

  [73] _Matichesa_, per _matrichesa_, madre chiesa, chiesa
  principale di un comune.

  [74] Il frate.

  [75] Finalmente gli domandò se gusterebbe.

  [76] Nel Manuale per lo studio della lingua latina.

  Probabilmente qui allude ad un manuale scolastico di latinità,
  notissimo a quei giorni.

  [77] Mongiuffi o Mungiuffi, comune della prov. di Messina, nel
  circondario di Taormina.

  [78] Raccuja nella prov. di Messina, diocesi di Patti.

  [79] Dalle parole di esso _Credo_.

  [80] _Raccujto_ per _raccuioto_, di Raccuja.

  [81] S. Agata di Militello, nella prov. di Messina e nella diocesi
  di Patti.

  [82] Regalbuto, nella prov. di Catania, oggi diocesi di Nicosia
  (allora di Catania).

  [83] _Saccufiari_, tambussare, zombare.

  [84] La Pia Unione di S. Matteo in Palermo detta del _Miseremini_
  ha per istituto di suffragare le anime del Purgatorio.

  [85] _Caparrunassu_, pegg. di _caparruni_, furfantaccio.

  [86] _Ruminarsi_ qui usato per _dimenarsi_, al quale corrisponde
  il sic. _arriminàrisi_.

  [87] Leggi _Giojosa_, e più sotto _gioiosano_. Giojosa, comune
  della prov. di Messina, diocesi di Patti.

  [88] _Insirtàstivu_, indovinaste.

  [89] Adesso, quando quell'animalaccio spetezza. _Ddarmalazzu_, va
  scritto: _dd'armalazzu_.

  [90] Signore, se ne andò a raccogliersi i fichi.

  [91] Montagna reale, comune nella prov. di Messina, nella diocesi
  e nel circondario di Patti.

  [92] Metaforicamente significa: Volea godere di sentirla spetezzar
  forte (come una batteria nei fuochi artificiali).

  [93] _Nàutra picca_, ancora un poco.

  [94] La villa Butera in Bagheria, comune a 9 miglia da Palermo, è
  una delle più cospicue di quella contrada.

  [95] La _Cannita_, tenuta e Casa già dei Gesuiti nel territorio
  tra Ficarazzi e Misilmeri. Oggi è una tenuta privata, e, abolita
  l'a. 1860 la Compagnia di Gesù in Sicilia, appartiene ai signori
  Villa, Siciliano ecc., che ne fecero acquisto.

  [96] _Sustriu_ per _sustiniu_ o _sustinni_, sostenne.

  [97] Andai in chiesa, e v'erano molte persone, e lì all'entrata,
  c'era un truogolo d'acqua (_fonte dell'acqua santa_), e di esso
  s'insaponavan la fronte (_si segnavan con l'acqua santa_); e io
  andai, e mi lavai la fronte (_mi segnai_); poi uscirono dalla
  sagrestia molti preti con le camicette (_cotte_) addosso; poi
  altri due preti, anch'essi col saltambarco (_tonacella_) rosso, e
  finalmente veniva il padre Arciprete col saltambarco (_pianeta_)
  rosso e la pastoia (_manipolo_) al braccio.




VARIANTI E RISCONTRI.


=N. 2.= Una variante di quest'aneddoto raccolse in Borgetto e pubblicò
nell'_Archivio per lo studio dalle trad. pop._, vol. III, p. 572 n.
XXXI, il SALOMONE-MARINO, (_Aneddoti, Proverbi e Motteggi_) col titolo:
_La finzioni di la Passioni a Murriali_. S. Giovanni lancia occhiate e
mezze parole alla Maddalena; il Cristo, padre di questa, lo avverte per
due volte che la lasci stare: _Giuvanni, lassa stari a Maddalena_. Alla
terza, svincola un piede dalla croce, e giù un gran calcio sul muso a
Giovanni, che cade sullo steccato, e si rompe la testa.

La sacra rappresentazione finisce tra schiamazzi e atti scandalosi.

L'aneddoto corre in tutta l'isola e fuori.


=N. 7.= «Mentre uno pregava il Crocifisso, questo si staccò dal muro e
lo colpì in testa. Guarito, il _cafone_, per prevenire un male futuro,
fa tante crocettine di legno e poi le batte ogni giorno. Una volta lo
vede un amico e gli chiede: — «Che fai?» — «Educo queste crocettine da
piccole, perchè, grandi, non mi facciano male!» G. AMALFI, _Maldicenze
paesane_, nel _Giornale Napolitano della Domenica_, anno I, n. 39.
Napoli, 1882.

In Sicilia corre la seguente storiella, da me raccolta e pubblicata tra
le mie _Fiabe, Novelle e Racconti popolari sicil._, v. III, p. 183:

=Lu Paraturi.=

«Un paratore di chiesa parando un giorno una chiesa, e volendo passare
una fune tra le gambe di un vecchio Crocifisso, cadde e rimase tanto
malconcio dal Crocifisso cadutogli addosso, che in capo a pochi mesi ne
morì. Nelle ultime ore di sua vita, fu chiamato ad assisterlo a ben
morire un prete, che, dopo averlo confessato e comunicato, mise fuori un
piccolo Crocifisso esortando il moribondo a raccomandarsi a Lui. Il
povero paratore non volle saperne, e quando il prete insistette per
sapere il perchè di tanta ripugnanza, il paratore gli raccontò
brevemente il fatto della caduta, ed il male che glien'era seguito per
ragione del Crocifisso. — «Ma quello — gli osservò il prete — era un
Crocifisso grande, mentre questo qui è molto piccolo»: ed il moribondo:
«_Lu lassassi_ (lo lasci) _crisciri a ssu crucifisseddu, e vidi_ (ed
ella vedrà) _si 'un addiventa cchiù piriculusu di chiddu_».

Questa storiella di Palermo è una variante di quest'altra raccolta in
Ficarazzi:

=Firrazzanu e lu Cunfissuri.=

«Firrazzanu nn'avia fattu quantu Cinchedda, e 'na jurnata cadìu malatu,
e la pigghiau bona. 'Nca, cci chiamàru lu cunfissuri pi cunfissàrisi e
cuminicàrisi. Vinni lu Parrinu, e cci accuminzò a diri: «Firrazzanu
figghiu mio, cc'è morti e vita, e lu Signuri veni pi grazia. Pensa
quantu cci nni ha' fattu a Nostru Signuri!...» Si vôta bottu 'nta bottu
Firrazzanu: — «Sissignura: ma una chi mi nni stà facennu a mia, 'un mi
la pozzu scurdari cchiù». _Fiabe, Nov. e Racc. pop. sic._ v. III, pag.
180.

Una variante palermitana, data per istorica, è in CAMINNECI, _Brevi
cenni storici, biografici-artistici delle maschere siciliane in Palermo
che vissero dal 1750 in poi, e di quelli_ (sic) _esistenti sin'oggi_, p.
27. Palermo, Barravecchia 1884.


=N. 9.= L'Agatuzza Rao mi ha raccontato un aneddoto simile: «Lu zu
Jàpicu Zappa 'na vota scinnìa di lu sò sulàru, e avìa (parrannu cu
rispettu) lu càntaru 'n manu, e la curuna ammugghiata a lu pusu pi
dirisi lu rusariu. A lu scinniri, si stava sdirrubbannu; e pi scanzari
di fari rumpiri lu càntaru, si rumpìu la curuna; vôtasi arrabbiatu: _Pi
quasanti stu binidittu càntaru, rumpivi la mmaliditta curuna!_»

(Questo Giacomo Zappa si chiamava Badalamenti, ed era nativo di Carini,
e morì su' sessant'anni prima del 1860).


=N. 10-11.= Richiamano agli aneddoti di quel Prete di Prizzi (prov. di
Palermo), che, celebrando messa e voltandosi per dire _Dominus
vobiscum_, vede che la neve caduta a falde ha fatta bianca tutta la
parte visibile della porta spalancata della chiesa, e dice: _Minchiuni,
comu nivica!_ (Per bacco, come nevica!). — E un'altra volta, pur
celebrando messa, ode che una tale litiga con la madre sua per affari
domestici, e voltandosi pel _Dominus vobiscum_, dice a voce alta:
_Zitta, bagascia, cà mè matri ragiuni havi!_ Vedi SALOMONE-MARINO,
_Aneddoti, Prov. e Motteggi_, nn. XXXII e XXXIII. _L'Arcipreti di
Prizzi:_ e _Lu Cilibranti di Prizzi_, nell'_Archivio_, vol. III, pp.
573-75.


=N. 13.= Si narra di un giovanetto, che, ammonito dal maestro di far la
pausa ad ogni punto o virgola o ad altro segno disgiuntivo, nol faceva
mai; però il maestro l'obbligò un giorno a ripetere con la voce, dopo
letta la parola, i segni tutti d'interpunzione. Il giovanetto eseguì, ma
a certo punto capitatogli un bucolino (_pirtusiddu_) di un tarlo, che
avea distrutto la sillaba _pro_ della parola _profeti_, il giovanetto
disse: _C'è un pirtusiddu, e feti_ = V'è un bucolino, e puzza (Trad. di
Borgetto).


=N. 17.= In Palermo è tradizionale la recita del rosario che si faceva
ogni sera in casa di una povera famigliuola del Borgo, (in via Gottuso)
chiamata Lombardo, donde il titolo di _Rusariu di Lummardu_. Eccone qua
un saggio, che è uno de' «misteri gloriosi»:

    «Gesù già risuscitau,
    E di morti triunfau,

(_Peppi, statti cuetu: 'un scuitari a Vanni......_)

    E di (_da_) re d' 'i triunfanti,

(_Peppi, a tia dicu!_)

    Scarzarau li Patri Santi.
    O gran Vergini Maria,
    Mi rallegru assi cu tia.

(_Ciccu, lèvati 'a burritta!_)

Patrinnostru, chi stati 'n Celu, sia santificatu lu Vostru nnomu, vegna
a nui lu Vostru Regnu (_Rosa, 'i livasti i piatta? — Sissignura, matri_)
sia fatta la Vostra vuluntà comu 'n Celu accussì 'n terra. (_E cc' 'i
mintisti 'nt' 'a gasena? Sissignura_). Dàtinni oggi (_chiss chiss! 'A
gatta!... Càccia ssa gatta, ca si licca 'u mecciu d'a cannila!..._) lu
Vostru pani cutiddianu...»

E via di questo passo.


=N. 25.= «D'un Procidano si riferisce, che, bagnatosi per la forte
pioggia un agnellino, lo mise ad asciugare in un forno scottante. Il
poverino strepitava e digrignava i denti, e l'infornatore sclamava: —
«_Cumme ride lu beccu fijuto; nce trova refrigerio!_» E l'agnellino morì
ridendo.» G. AMALFI, _Maldicenze paesane_.

Nel _Giucca_ toscano, uno sciocco inforna la mamma o la nonna per farla
ridere. Vedi le mie _Novelle popolari toscane_, n. XXXI. (Firenze.
Barbèra 1885).


=N. 29.= Ecco in che forma corre comunemente in Sicilia la lettera:

  _«Carissimo Padre,_

_Vi dovea scrivere morto, e vi scrivo vivo. In questo paese vi è una
grande epidemia, che il Signore_ (il Viatico) _va per le strade strade
come un diavolo. Vi mando un poco di salsiccia fatta dalle mie mani di
porco. Sono andato al mulino, ed ho trovato la giumenta orba di un
occhio; e così spero sentire di Vossignoria._

                                                  _Vostro figlio»._

La soprascritta sarebbe stata questa:

                  Alle riverite mani di mio Padre
                                                          Palermo.

Giunta questa lettera all'ufficio di destinazione, gl'impiegati postali
discutevano chi potesse essere questo padre; ma uno di essi più pratico
degli altri osservò che se il padre era dello stampo del figlio, la
lettera la troverebbe di sicuro.

_Lupus in fabula._ Viene un tale e domanda: «Signore, ci son lettere di
mio figlio?» — «Ecco qua» dice il _postiere_; e gli consegna la lettera
in discussione; la quale andava proprio a lui.

Nel libretto col titolo: _Raccolta di aneddoti, barzellette, doppi
sensi, frottole e facezie; aggiuntovi il pranzo immaginario di 500
cognomi_ (Firenze, Tip. di A. Salani [1870]) a p. 31 si legge:

«Un giovane di un paese di provincia fra le altre cose che chiedeva per
lettera a suo padre, vi fu questa: _Mi manderete pure un poco di
salciccia fatta con le vostre mani di porco_».


=N. 41.= Ecco il principio di un _Magnificat_ da me udito molte volte
dalla bocca di una donnicciuola nella Chiesa di S. Francesco di Paola,
in Palermo:

      Magnifica arma mea Sdomino.
    E va satannu lu spiritu smeu,
    Di smeu salutari Sdeo.
    Cu' fici la ficu magna incrèpiti nzesti
    E lu santu nnomu di Jesu.


=N. 43.= Svariatissime e tutte bizzarre sono le mistificazioni popolari
delle _Litanie Lauretane_. Comica di molto è quella chiaramontana del
_Vestru, Scene del pop. sicil._ (Ragusa, MDCCCLXXXII) del GUASTELLA, p.
53-55.

Non meno comica è quella di Cianciana favoritami dal Comm. Gaetano Di
Giovanni e raccolta dalla bocca di Angela Maria Perzia vedova Bosciglio,
intesa la _Scocchilla_, ed anche _Centumilia e centu_, perchè suol far
da capo nella recita del Rosario del SS. Sagramento, ov'è il ritornello;

    E centu milia e centu
    E lodamu 'u Sagramentu:

Questa litania comincia così:

_Crijeleisò._ — _Cristeleisò._ — _Chistu e saudi nostru_ (bis). — _Matri
der celu e deusu._ — _Matri del mundu e deusu._ — _Santa Tirnitati unu e
deusu._ — _Santa Maria (ora pro nobbi)._ — _Santa Deju gènetri._ —
_Santa Virco Virginu_ ecc.

A proposito del _Matri der celu e deusu (Pater de Coelis Deus)_, il Di
Giovanni mi fa notare l'ostinazione della Scocchilla nel dire _Matri_
invece di _Patri_ = Pater, malgrado le ripetute correzioni
dell'Arciprete di Cianciana; «_Pirchì_ (oppone la Scocchilla), _chi
c'entra stu patri e figli nni la litania di Maria SS.?_»

E dire che questa donna, coi suoi 75 anni, fa da maestra
nell'insegnamento della dottrina cristiana a ragazzi ed alle spose!

Un'altra litania manoscritta è un'amenità per se stessa, e la devo al Di
Giovanni medesimo, che l'ebbe dal sac. Pietro Capraro Beneficiale e
Cerimoniere del Capitolo della Cattedrale di Girgenti. Pare una
spiritosa invenzione: eppure fu raccolta in Prizzi da una vecchierella,
che contava per pia e santa donna.

Sul latino in bocca al popolo siciliano, vedi i miei _Canti popolari
sicil._, v. II, p. 363.


=N. 47.= In Palermo il motteggio s'attribuisce a un P. Arceri,
proverbiale per le sue prediche al popolo, e per la sua attività nel
cercar di correggere i vizi e i difetti de' popolani. Ecco qua, con
l'aneddoto, il tratto della sua predica, nel quale è il motteggio:

«Una volta P. Arceri andò a predicare in una chiesetta di campagna, e
portò con sè un corbello di melarance bell'e _sanzeri_ (= sane, intatte,
senza nessun guasto o macchia), ma con una melarancia nel mezzo, guasta
e marcita; e cominciò così la sua predica alle donne:

«Picciotti mei, li viditi st'aranci? Comu vi pàrinu? Su' tutti belli
sanzèri, senza nudda màcula. Arriminàtili, picciotti, e viditi chi cc'è
'nta lu menzu. Cc'è n'aranciu muffutu. Lu sapiti!? st'aranciu muffutu fa
ammuffiri tutti l'àutri, ca sunnu belli sanzeri. Accussì siti vuàtri:
una tinta fa addivintari tinti all'àutri, pirchì 'na pècura virminusa
'nfetta 'na jinía.

«Ma vuàtri cci pinsati all'arma? cci pinsati a lu Signuri? cci pinsati a
lu Paraddisu?

«Lu vostru pinseri è a li cosi di stu munnu.

«E a chi pinsati? La za Cicca pensa a li gaddini ca su' senza lu gaddu;
la za Peppa pensa a lu sceccu, ch'avi a manciari; la za Vanna pensa a lu
porcu, ca cci (_al quale_) havi a 'mpastari; la za Sara pensa a lu
mulu.... Ora livativillu di 'n testa, figghi mei; e canciati vita; cà
(_perchè_) lu primu gaddu è Ddiu, lu primu sceccu è Ddiu, lu primu porcu
è Ddiu, lu primu mulu è Ddiu!...

«E accussì vi nni jiti drittu tiratu 'n Paraddisu.

«Ah! lu Paraddisu! la gran cosa ch'è lu Paraddisu! La sapiti la minestra
di risu cu li porri? Vi piaci ah! Lu viju, marioli, ca vi piaci!... Ora
accussì è lu Santu Paraddisu: è comu lu risu cu li porri!....»

Ogni comune la racconta a modo suo mettendo in bocca a un prete d'un
comune vicino la predica. SALOMONE-MARINO, _Aneddoti, Prov. e Motteggi_,
n. XXXIV: _La Predica a lu Maciddaru_ (_Archivio_, vol. III, p. 576) ne
reca una variante di Borgetto, dove il predicatore sarebbe stato di
Camporeale (_Maciddaru_).


=N. 50.= Una variante siciliana di Salaparuta col titolo: _Lu
partannisi_ è nelle mie _Fiabe_, n. CL, ove si vuol mettere in burla la
grossolanità de' contadini di Partanna nella provincia di Trapani.

Un'altra di Partinico, _Lu zu' Giacumazzu_, la pubblicò tra' suoi
_Aneddoti, Prov. e Motteggi_ il SALOMONE-MARINO nell'_Archivio_. vol.
II, p. 550, n. III; quella variante si avvicina molto a questa del
_Mirchio di Patti_, anzi è quasi la medesima cosa. Altra variante
toscana è nelle mie _Novelle pop. toscane_, n. XXXI: _Giucca_.

Nelle _Cene_ di A. FRANC. GRAZZINI _detto_ IL LASCA, c. II, n. II,
«Mariotto, tessitore camaldolese, detto Falananna, avendo grandissima
voglia di morire, è servito dalla moglie e dal Berna amante di lei, e
credendosi veramente esser morto, ne va alla fossa: intanto sentendosi
dire villania, si rizza: e quelli che lo portano, impauriti, lasciano
andar la bara in terra; onde egli, fuggendosi, per nuovo e strano
accidente, casca in Arno e arde; e la moglie piglia il Berna per
marito».

Di questa interessante piacevolezza vedi le varianti e i riscontri di R.
Köhler nell'_Orient und Occident_, I, 434 e ne' _Göttingische gel.
Anzeigen_, an. 1868. p. 1368.


=N. 51.= In una serie di avventure attribuite a Giucca in Toscana, ve
n'è una inedita, che si racconta così:

«Senti, Giucca: va' a far da legna, che un c'è da accendere il foco».
Questo Giucca piglia la su' miccina e va' far le legna, e sale su una
querce. Va per tagliare il ramo, e stava dalla parte che doveva cascare
in terra. Passa un frate: — «Oh Giucca!» — «Oh!» — «Tu caschi, sai! se
tu fai a codesta maniera a tagliare le legna.» — «Mi dica, padrino,
quando morirò io?» — «Alle tre corregge d'il tu' asino». Giucca finì di
tagliare il ramo; casca il ramo e lui gli va dreto. Giucca, quando fu in
terra: — «Oh! me l'aveva detto quel frate che cascava; se mi dovessi
rifare, 'un vorrei cascare più; ma ancora non muoio sino che il mi'
asino 'un ha fatto tre corregge».

La storiella continua, su per giù come la nostra.


=N. 59.= La tradizione è viva, ed ecco come corre in Vittoria e Comiso,
secondo una versione raccoltami in italiano dal Guastella:

=Ciaramuntanu cciù!...=

«Era tempo di vendemmia, e c'era un chiaro di luna che rallegrava. Un
villano di Chiaramonte, ma di quelli che hanno le orecchie lunghe, se ne
tornava al paese, a cavalcioni dell'asinello, in mezzo a due corbe di
uva fresca, spiccata allora allora dalla sua vigna.

«Vito (in Chiaramonte si chiamano tutti _Vito_) era allegro e cantava,
ed ecco che un gufo accovacciato sopra un cipresso cominciò a cantare in
modo sì pietoso che parea gli si spiccasse l'anima. Il povero Vito avea,
egli è vero, le orecchie lunghe, ma avea un cuore di papa: e si
rattristò del lamento del gufo, e pensò che piangeva forse per fame.
Sicchè, vinto dalla tenerezza, gli gridò: «Gufo mio, vuoi un grappolo di
uva?» Il Gufo seguitò a cantare: _Cciù._ — «Come! Non ti basta un
grappolo? Ne vuoi forse due?» — «_Cciù!_» — «Oh che gran fame che hai!
Ne vuoi un paniero?» — _Cciù!_ — «Ma, santa morte! tu sei
incontentabile; ne vorresti forse una corba?» — _Cciù!_ — «Va al
diavolo! io ho moglie e figliuole, e non posso darla tutta a te».

Notisi che nella parlata di Chiaramonte _più_, in siciliano _cchiù_, si
pronunzia _cciù_.

Con qualche differenza corre in Borgetto, secondo una versione del
SALOMONE-MARINO, _Aneddoti_ ecc. nell'_Archivio_, v. III, n. XXIX: _Lu
Murrialisi e lu Chiò_.


=N. 60.= «Molti anni fa, a Panza, si ruppe la fune della campana, e lo
scaccino pensò di metterci un sarmento (_vetecaglia_). Un asino
affamato, passando di notte, al chiaro della luna, andò a rosicchiarlo,
e fe' sonar la campana. A questo _tin! ton!_ tutti si svegliarono; ed,
immaginando incendi, ladri e simili diavolerie, accorsero coi coltelli,
coi bastoni, e coi fucili spianati; ma mentre si precipitano addosso
alla sventurata vittima, s'ode una voce: «Lasciate stare: si tratta del
ciuco di frà Tommaso!» G. AMALFI, _Maldicenze paesane_.

Nella novella LII del _Novellino_ (secondo il testo Gualteruzzi), la
quale esce col titolo: _D'una campana che si ordinò al tempo del Ginorea
vni_, «il re Giovanni di Atri ordina che sia messa una campana, la quale
potesse esser suonata da chi gli chiedesse ragione di torti ricevuti; la
fune dopo qualche tempo si logora, ed è sostituita da una vitalba. Un
vecchio cavallo è cacciato dall'ingrato padrone, che non vuol più
mantenerlo. Avendo fame e giungendo alla campana, mangia la vitalba e la
campana suona. Si aduna il consiglio del re, e pensando che il vecchio
destriero chieda ragione contro l'avaro signore, si condanna costui a
pascerlo, in rimerito de' servigi resigli da giovane».

Il D'ANCONA, che fa questo riassunto della novella nel suo lavoro: _Del
Novellino e delle sue fonti_, accenna alle lievissime varianti ed a'
maggiori svolgimenti che questa stessa novella ha in altri testi, pur
notando le analogie di essa con racconti letterarî e popolari fuori
d'Italia. Vedi i suoi _Studj di Critica e Storia letteraria_, p. 320.
Bologna, 1880.


=N. 61.= Anche questa piacevolezza è comunissima ai giorni nostri, e mi
piace di riferirla, meno spiritosa certamente ma legata ad altre
capestrerie, quale me l'ha favorita il sig. G. Crimi Lo Giudice, che la
raccolse in Naso sua patria:

«In Ficarra, paese a poche miglia da Naso, si doveva celebrare la festa
dell'Annunziata, che è la protettrice; e il procuratore di quella festa,
non avendo potuto trovar cera nei paesi vicini, era andato per comprarla
in Palermo. Fatta la compra, se ne ritornava sopra una barca a vela; ma,
prima di toccar la riva di Brolo, un'ondata di mare, gli bagnò
intieramente la cera, ed egli, ritenendo che le candele bagnate non
fossero più buone ad illuminare la Chiesa, era così dolente, che per
poco non gli scappavan le lagrime. Un Nasitano, che si trovava sulla
stessa barca, forse per ischerzo, gli disse, che non valeva la pena
d'impensierirsi tanto per cose da nulla, dappoiche il medesimo fatto era
accaduto a' Nasitani più volte, ed essi ci avevano rimediato mettendo le
candele al forno.

«Giunto in Ficarra, quel povero diavolo fece come gli aveva suggerito il
Nasitano, ma le candele nel forno squagliarono, e la festa non potè più
celebrarsi.

«Da ciò, dicono i vecchi, nacque il sopranome di _'Nfurnacannili_ dato
ai Ficarresi, i quali, com'è naturale, se la legarono al dito.

«Difatti, passato un po' di tempo, un Ficarrese di molto spirito,
trovandosi nella Chiesa Maggiore di Naso, mentre il Quaresimalista
faceva la predica del _Giudizio_ e gridava a squarciagola: _Nasu, Nasu,
unni ti ficcu, Nasu?_ rispose ad alta voce: _'Ntra stu st.... di c....!_
e scappò di corsa per la più breve, senza che i Nasitani potessero
raggiungerlo. La stessa notte però, alcuni di essi, frementi di rabbia,
andarono in Ficarra, e non potendo far altro, chiusero con altrettanti
pezzi di legno, detti _cavigghiuna_, tutte le porte che avevano i
cancheri. Si racconta che un certo _Masotto_, il quale aveva una figlia
che abitava una casa con due porte, tutte due chiuse da' Nasitani a quel
modo, la mattina andava ripetendo: _A mè figghia Anciurina 'a
'ncavigghiunaru davanti e darreri!_

«Tant'è che i _Ficarresi_ vengono motteggiati ancora co' nomi di
_'Nfurnacannili_ e _Cavigghiunara_».

Vedi in proposito i miei _Proverbi siciliani_, vol. III. p. 145.


=N. 62.= Ed anche questa spiritosa predica ho udita più volte a pezzi e
a bocconi in Sicilia, specialmente da persone di chiesa.








